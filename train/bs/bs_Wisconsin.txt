Wisconsin je jedna od 50 američkih saveznih država. Nalazi se na sjeveru centralnog dijela SAD-a. Izlazi na obale dva od ukupno pet jezera iz grupe Velikih jezera, i to na jezero Michigan i Gornje jezero, a graniči sa četiri američke savezne države: Iowom, Illinoisom, Minnesotom i Michiganom. Wisconsin se prostire na površini od 169.639 km2, a po popisu iz 2008. godine ima 5.627.967 stanovnika. Glavni grad je Madison, a najveći grad Milwaukee.


== Stanovništvo ==
Prema popisu iz 2002. godine, u Wisconsinu je živjelo 5.363.675 stanovnika, od čega 6,4% mlađih od 5 godina, 25,5% je imalo od 5 do 18 godina, 55% stanovništva imalo je između 18 i 65 godina, a 13,1% imalo je preko 65 godina starosti. Žena je bilo 50,6%, a muškaraca 49,4%.
Još od otkrića Wisconsin je imao etnički heterogeno stanovništvo. Prvi bijeli doseljenici bili su francuski lovci na krzno, praćeni rudarima s engleskog poluotoka Cornwalla, koji su naselili jugozapadni dio zemlje. U sljedećem talasu doseljavaju se "Jenkiji", američko stanovništvo sa sjeveroistoka SAD-a. U ranim godinama formiranja Wisconsina kao države ovi doseljenici dominirali su u državnoj teškoj industriji, finansijama, politici i obrazovanju. Između 1850. i 1900. godine u Wisconsin pristiže veliki broj doseljenika iz Evrope, posebno Nijemaca, Skandinavaca Holanđana, Švicaraca, Finaca, Iraca i Poljaka. U 20. stoljeću, naročito u godinama poslije Drugog svjetskog rata, značajna je migracija Meksikanaca i Afroamerikanaca sa juga, koji su se uglavnom doselili u Milwaukee. Po završetku Vijetnamskog rata u Wisconsin se doseljavaju i pripadnici naroda Hmong, srodni Kinezima.
Po etničkom porijeklu danas je u Wisconsinu najviše Nijemaca, koji predstavljaju 42,6% stanovništva. Broj stanovnika njemačkog porijekla je i mnogo veći, ali se ovaj procenat ljudi zvanično izjasnio o tome. Na drugom su mjestu Irci - 10,9%; slijede Poljaci - 9,3%, Norvežani - 8,5%, Englezi - 6,5%. Što se tiče rasne pripadnosti, najviše je bijelaca 91,52%, slijede Afroamerikanci - 6,15%, Azijati - 1,92%, Indijanci - 1,3% i narodi Okeanije - 0,08%. Latinoamerikanci svih rasa predstavljaju 3,35% stanovništva.
Po vjeroispovijesti je najviše kršćana - 85%, ostalih je 1%, a 14% stanovništva nije religiozno. Od kršćanskih denominacija najbrojniji su protestanti - 55% i rimokatolici - 29%; ostalih je 1%.


=== Indijanci ===
Wisconsin je pradomovina plemenima Fox, Kickapoo, Menominee, Sac i Winnebago, te dijelovima plemena Chippewa. Danas je situacija nešto drugačija. Chippewe su ostali u nekoliko rezervata; to su Bad River, Red Cliff, Lac du Flambeau, Lac Courte Oreilles i Saint Croix. Pleme Winnebago i danas živi ovdje pod imenom Ho-Chunk. Potawatomi su nastanjeni blizu granice s Mich