Venecija je grad u Italiji i jedna od najljepših kulturno-historijskih cjelina na jadranskoj obali i cijelom Mediteranu. Grad duge i vrijedne historije nalazi se na sjeveroistoku Italije i centar je regije Veneto i provincije Venecija.
Venecija spada među najljepše turističke ciljeve u cijeloj Evropi, a poznata je po svom tradicionalnom Karnevalu.

Venecija se nalazi na sjevernoj obali Jadranskog mora. Umjesto ulica grad presijeca 150 kanala preko kojih je izgrađeno mnoštvo malih mostova. Saobraćaj obavljaju brodovi, čamci i gondole. Najveći kanal je Kanal Grande, koji prolazi sredinom grada, a na njemu se nalazi Ponte Rialto, most koji predstavlja najvažniju spojnicu dva velika dijela grada. U centru grada je Markov trg sa starom crkvom Sv. Marka i sa veličanstvenom Duždevom palatom. Venecija je 3600 m dugim mostom spojena sa kopnom, gdje su se razvila velika predgrađa Mestre i Margera. Veneciju godišnje posjećuju milioni turista. U njoj se svake godine održava filmski festival, a poznata je i po proizvodnji stakla, čipke, predmeta od zlata, srebra i kože.


== Historija ==
U antici ovaj prostor je bio naseljen stanovnicima koji su nazvani Venetima (otuda i potiče naziv Venecija). Kad su Nijemci započeli svoje upade u Italiju u 5. vijeku, stanovnici nekih gradova (između ostalih i Padove) su našli utočište na ovim otocima. Ovdje su osnovali svoju zajednicu te svoju vlastitu vladu na čelu s 12 tribuna, koliko je i bilo većih ostrva. Gotovo od početka je ova zajednica bila autonomna i stekla je svoju nezavisnost u 9. vijeku. Predstavnik izvršne vlasti u Veneciji je bio dužd, čija titula nije bila nasljedna.
U razvijenom srednjem vijeku, teritorija Venecije je proširena zahvaljujući kontroli trgovine s Istokom i prednostima koje je ta kontrola podrazumijevala, te se širi Jadranom. Svoj vrhunac Venecija je dosegla u prvoj polovini 15. vijeka, kada su Mlečani započeli svoju ekspanziju u Italiji, suprostavljajući se prijetećem napretku Giana Galeazza Viscontia, Vojvodi od Milana.
Venecija je bila u stanju iskoristiti sve promjene koje su se dogođale na Zapadu:
stekla je pravo da postane saveznik Franaka protiv Langobarda
pravo na savezništvo s Bizantijskim carstvom protiv Normana
uspješna je bila i u svojoj dobrohotnosti i toleranciji prema islamu, tako da je promet mletačkih brodova u Aleksandriji, Bejrutu i Jaffi, koji je monopolizirao trgovinu, tekao neometano
Tursko osvajanje Istanbula 1453. označeno je kao početak nazadovanja. Otkrićem Amerike pomaknuti su trgovinski tokovi i Venecija je bila prisiljena voditi naporne borbe protiv Turaka. 1797. Napoleonove trupe su izvršile upad u Veneciju. Potpisivanjem ugovora Campoformio, teritorija je bila podijeljena između Republike Francuske i Austrije.


== Prijevoz ==

Venecija je poznata u svijetu po kanalima. Izgrađena je na arhipelagu koji se sastoji od 118 otoka i od oko 150 kanala. Nekoliko otoka povezano je sa oko 400 mostova. Njeni kanali čine veliku mrežu ulica kao dio Kanal Grande, kroz koji prolaze mnogi brodovi, veliki i mali, i poznate gondole. U centru starog dijela grada jedino prijevozno sredstvo su brodovi.

Klasični venecijanski brod je gondola, koja se najčešće koristi za prijevoz turista, ili za vjenčanja, sahrane i druge obrede. Većina Venecijanaca putuju brodovima koji se koriste u svrhu javnog prijevoza, zvani vaporetto, koji funkcioniraju kao zamjena za autobuse. Vaporreto vrši redovne rute duž glavnih kanala i između različitih otoka. U gradu ima mnogo privatnih brodova. Prijevoz gondolama naplaćuje se na križanjima kanala, i to na mjestima gdje nema mostova.
Venecijanski aerodrom "Marco Polo" (Aeroporto di Venezia Marco Polo) nazvana je tako u čast ovog slavnog državljanina. Nalazi se na kopnu daleko od obale, do njega se može stići autobusom, željeznicom ili brodom.


== Značajne ličnosti ==
Tomaso Albinoni, kompozitor
Giovanni Bellini, slikar
Bernardo Bellotto, slikar
Lord Byron, engleski pjesnik
Giovanni Antonio Canale, zvani Canaletto, slikar
Rosalba Carriera, slikar
Giacomo Casanova, ljubavnik i književnik
Francesco Cavalli, kompozitor
Vincenzo Maria Coronelli, kartograf
Andrea Gabrie