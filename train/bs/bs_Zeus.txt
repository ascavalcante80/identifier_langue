Zeus ili Zevs (grč. N Ζεύς, Zeús; G Διός, Díos) vrhovni je starogrčki bog, vladar Olimpa, bog neba i grmljavine. Njegova žena ujedno je i njegova sestra Hera, ali je imao vrlo mnogo potomaka s ostalim božicama i smrtnicama. Zeusov pandan u rimskoj mitologiji je Jupiter, a u egipatskoj Amon.


== Etimologija ==
Zeusovo grčko ime povezano je s ie. korijenom *dey- = svijetliti, odnosno *dyēws = danje nebo. U nominativu je njegov oblik Ζεύς πατερ, a u genitivu se Zeús mijenja u Διός. To možemo povezati s glavnim bogom Indoevropljana - *dyēws ph2tēr = božanski otac. Usp. u sanskrtu dyauš pítā. Iz istog korijena dolazi i lat. ime Zeusovog pandana u rimskoj mitologiji, Jupitera: Iupiter, Iovis < stlat. Diovis, od genitiva u ie. - *dyeu-ph2tēr.


== Opis ==

Ljuti je gromovnik koji gađa munjama; dobri bog koji daje kišu. Njegova sveta ptica bila je zlatni orao kojeg je uvijek držao pored sebe, a često je i sam preuzimao orlovo obličje. Poput Zeusa, orao je bio simbol snage, hrabrosti i pravde. Zeusovo najdraže drvo je hrast. Zeusovi Epiteti
Olympios - označavalo je Zeusovo kraljevanje kao vrhovnog boga Olimpljana, a i na panhelenskom festivalu u Olimpiji.
Panhellenios - Zeus svih Helena, posvećen mu je poznat Eakov hram u Egini.
Xenios - zaštitnik gostoljubivosti i gostiju, spreman osvetiti se svakom ko učini nešto nažao strancu.
Horkios - čuvar zakletvi, otkriveni bi lažljivci morali napraviti Zeusov kip, najčešće u Olimpiji.
Agoraios - pazio je nad poslovima i samom agorom te kažnjavao nepoštene trgovce.


== Umjetnost ==
Zeus je vrlo često prikazivan u grčkoj umjetnosti, kao bradati muškarac u srednjim godinama. Najveličanstveniji je njegov prikaz u Olimpiji. Vrlo se često prikazuje i uz Heru, u staroj Grčkoj, a i u renesansi. Agostino Carracci je naslikao slike Jupitera i Junone, pandana Zeusa i Here.


== Kult ==
Olimpija je bila središte svih onih koji su htjeli častiti svog vrhovnog boga. Ondje su se održavale i poznate Olimpijske igre. Postojao je i Zeusov oltar napravljen od pepela, od ostataka žrtvovanih životinja. Ovdje je bio i Zeusov kip u Olimpiji, jedno od sedam svjetskih čuda. Božanski kip od slonove kosti i ebanovine, bogato ukrašen zlatom i dragim kamenjem. Vjerovalo se da ga je napravio kipar Fidija, a Grci su smatrali nesretnim onog ko nije vidio taj kip. Uz njega su vezane i brojne legende.


== Rođenje ==
Kron je naučio od svojih roditelja da će ga svrgnuti njegov sin, baš kao što je on to učinio svom ocu Uranu. Progutao je svoje potomke - Demetru, Heru, Hada, Hestiju, Rejinu i njegovu djecu, da se proročanstvo ne bi ispunilo. Kad su se rodili Posejdon i Zeus, Reja je iznijela Geji plan da spasi svoju djecu. Reja je potajno rodila Zeusa na Kreti, a Kronu je dala kamen umotan u povoje (poznat kao omphalos kamen). Također je, prema nekim izvorima, progutao i kozu misleći da je Posejdon.
U nekim verzijama mita Zeusa je na Kreti odgojila koza Amalteja, a Kouretes, naoružani plesači vikali su i pljeskali da bi sakrili djetetov plač od Krona. U drugoj verziji mita, Zeusa je odgojila nimfa Adamanteja koja ga je sakrila objesivši ga na drvo užetom tako da je bio između zemlje, neba i mora kojima je vladao njegov otac Kron. Posljednja verzija mita govori da ga je odgojila njegova baka, Geja. Postoje još rjeđe priče da ga je odgojila nimfa Kinosura koju je, da bi joj zahvalio, Zeus postavio među zvijezde ili da ga je odgojila nimfa Melisa koja ga je dojila kozjim mlijekom.


== Svrgavanje Krona ==
Kad je narastao, Zeus je iskoristio napitak koji mu je dala Geja i dao ga Kronu koji je tako je povratio svoje potomke u obrnutom redoslijedu: prvo kamen, zatim kozu, a potom ostale potomke. Kamen je stavljen u pokrajinu Piton, nazvanu po istoimenom čudovištu. U drugoj verziji mita Metida je dala Kronu sredstvo za izazivanje povraćanja da bi ispljunuo svoje potomke. Treća verzija govori da je Zeus rasjekao njegov trbuh. Nakon što ih je oslobodio, Zeus je u ratu, tzv. Titanomahiji zajedno s Titanima, Gigantima, Hekatonhirima, Kiklopima i svojom braćom i sestrama svrgnuo svog oca. Nakon toga je zatvorio Titane u Tartar, sve osim Atlanta, Epimeteja, Metidu, Okeana i Prometeja. Geja je potom rodila čudovište Tifona kojim bi se osvetila za zatvorene Titane, ali je Zeus ipak pobijedio.
Naposljetku su pobijedili nakon desetljeća ratovanja te su se olimpski bogovi dogovorili i izvlačeći slamke raspodijelili vlast: Zeus je lukavstvom dobio nebo i zemlju, Posejdon more, a Had podzemni svijet.


== Zeus i Hera ==
Zeusova žena je njegova sestra Hera. Zeus i Hera stalno su se sukobljavali. Uvrijeđena njegovim prijevarama, ona ga je često ponižavala na sitne spletkarske načine. Iako joj je Zeus povjeravao svoje tajne, a ponekad i prihvatao njene savjete, on joj nikada nije potpuno vjerovao, a ona je dobro znala da je u stanju da se i na nju baci munjom ako bi ga uvrijedila preko izvjesne granice. Sa Herom ima Aresa, Hefesta, Ilitiju i Hebu, ali neke verzije mita donose da je Hera tu djecu rodila sama, uglavnom zato što je bila ljubomorna jer je Zeus sam na svijet donio Atinu.


=== Hieros gamos ===
Hieros gamos ili "sveti brak" je slavlje vjenčanja Zeusa i Here, a slavili su ga i ljudi. Slavljeno je i u Rimu. U Atini je bio poseban mjesec za to slavlje.


== Vanbračne veze ==

Poznate su i brojne alegorije o Zeusovoj seksualnoj naravi i njegovim djelima. Kad mu je majka Reja, predvidjevši kakve će sve nezgode izazvati njegova pohlepna priroda, zabranila da se ženi, on joj je ljutito zaprijetio da će je silovati. Ona se na to smjesta pretvorila u otrovnu zmiju, ali Zeusa ni to nije obeshrabrilo nego se i on pretvorio u mužjaka te je, savivši se oko nje u nerazrješiv čvor, ostvario svoju prijetnju.
Zeus se upuštao u brojne afere, ali se često bojao Herinih reakcija te svojim izabranicama dolazio u raznim obličjima. Evropi je došao u obličju bika, Ledi kao labud, Kalisti je došao u obličju Apolona/Artemide, Danaji, Perzejovoj majci, stigao je u obličju zlatne kiše.
Upuštao se u veze i s muškarcima, a najpoznatiji je mit o Ganimedu kojeg je u obličju orla doveo na Olimp da mu postane ljubavnikom i vinotočom. Usprkos brojnim slabostima karakterističn