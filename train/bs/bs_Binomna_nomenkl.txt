Binomna nomenklatura ili dvojno ime u biologiji označava službenu metodu imenovanja vrsta. Kao što i sama riječ sugeriše, naučni naziv se oblikuje kombinacijom dva izraza: imena roda i vrste. Pri tome su prihvaćene sljedeće stavke:
Naučno ime se ispisuje u kurzivu; npr. Homo sapiens. Rukom pisani naziv se podcrtava.
Prvi izraz se prema međunarodnom dogovoru uvijek piše velikim, dok se ime vrste uvijek piše malim početnim slovom, čak i ako je izvedeno iz vlastitog imena; npr. Canis lupus ili Anthus hodgsoni.
Općeprihvaćeni naziv je obično popraćen naučnim nazivom u zagradi; npr. "kineski aligator (Alligator sinensis) je ugrožena vrsta."
Naučni naziv se pri prvoj upotrebi u tekstu ili pri popisivanju više vrsta istoga roda treba pisati u punom obimu. Kasnije se može skratiti korištenjem početnog slova s tačkom umjesto imena roda; npr. Canis lupus će biti C. lupus. Iznimke su slučajevi kada je skraćeni naziv prerastao u opću upotrebu; npr. bakterija Escherichia coli se najčešće navodi kao E. coli, a Tyrannosaurus rex je poznatiji po nazivu T. rex.
Skraćenica "sp." (ili "spec.") se koristi kada nije poznato pravo naučno ime vrste; npr. Canis sp. znači "vrsta roda Canis"