Тулуза (франц. Toulouse, оксит. Tolosa) је град на југу Француске, на реци Гарона, удаљен око 600 километара од Париза и каналима (канал Миди и канал Гарона) повезан са Атлантиком и Средоземним морем. По подацима из 2011. године број становника у месту је био 447.340. У ширем подручју 2011. године је живео 1.250.251 становник, и према томе Тулуза је пети највећи град Француске.
Тулуза је главни град региона Југ—Пиринеји и департмана Горња Гарона. У средњем веку био је престоница региона Окситанија. До Француске револуције важио је за главни град историјске провинције Лангдок.
Овај град је данас главни центар окситанске културе у Француској. У граду постоје три универзитета.
Тулуз називају и „ружичасти град“ због специфичне боје локалне цигле. Град је богат споменицима из разних епоха и био је углавном поштеђен разарања у Другом светском рату.


== Привреда ==

Почев од 1980-их Тулуза се развила у један од најважнијих светских центара авиоиндустрије. У овој грани је запослено 35.000 људи у граду.
Ова врста индустрије има предисторију развоја у Тулузи. Године 1919. почели су поштански летови из Тулузе у Африку, и преко Атлантика за северну и јужну Америку. Један од пилота у Тулузу био је познати писац Антоан де Сент-Егзипери.
Француска влада је 1960-их одлучила да сва француска индустрија цивилне авијације буде сконцентрисана овде. Овде је изграђен авион Каравела, а овде су изграђени и мотори за авион Конкорд. Данас је у граду једна од две централе фирме Ербас (друга је у Хамбургу). У Тулузи се врши завршно склапање 