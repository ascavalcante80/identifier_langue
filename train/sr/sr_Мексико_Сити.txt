Мексико Сити (шп. Ciudad de México), главни је и највећи град Мексика. Мексико Сити је политички, привредни, транспортни и културни центар мексичке државе. У њему се налазе бројни универзитети, високе школе, позоришта, музеји и споменици културе. Историјски центар града и баште на води у четврти Хочимилко су од 1987. године на Унесковој листи светске баштине.
Према процени из 2005. у граду је живело 8.463.906 становника, а у ширем градском подручју, „Зони долине Мексика“ (Zona Metropolitana del Valle de México) живи 19,2 милиона људи. По овоме је Мексико један од највећих градова на свету.


== Географија ==
Савезни округ Мексика (Distrito Federal), који обухвата градско подручје, има површину од 1.499,03 km². На северу, истоку и западу се простире мексичка савезна Држава Мексико, док је на југу држава Морелос.
Мексико Сити се налази на југу долине дуге 60 и широке 100 километара, која се налази на средњој надморској висини од 2.308 метара. Ова долина је окружена вулканима Попокатепетл и Ицаксиватл, као и планинама Сијера Невада.
Услед оваквог положаја, Мексико Сити је често покривен смогом.


== Историја ==
Град на овом месту су основали Астеци 1325. године, и то на острву у средини језера Текскоко. Град се првобитно звао Теночтитлан.
Овај град је уништио шпански конкистадор Ернан Кортес 1521. године. Године 1535. Мексико Сити је постао главни град Вицекраљевства Нове Шпаније, који је обухватао све шпанске поседе северно од Костарике, Карипска острва и Филипине.
Први универзитет је основан 1551. године.
После стицања независности, 1824. године, Мексико Сити је проглашен за главни град Мексика. Цар Максимилијан I је наредио изградњу, данас централне, авеније Реформа. 1875. године, град се није простирао много даље од данашњег главног трга, Зокала, и четврти Аламеда. Тада је започет велики програм изградње града, испирисан грађевинама и авенијама Париза. Исушен је преостали део језера Текскоко. До 1910. године Мексико Сити је имао више од 700.000 становника.
Мексико Сити је био домаћин Летњих олимпијских игара 1968. Овде су играна финала Светског првенства у фудбалу 1970. и 1986. године, на стадиону Астека.
Дана 19. септембра 1985. годин