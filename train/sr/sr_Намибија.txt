Намибија, или званично Република Намибија (енгл. Republic of Namibia), је држава у јужној Африци , на обалама Атлантског океана. Граничи се на Анголом и Замбијом на северу, Боцваном на истоку и Јужноафричком Републиком на југу. Независност је добила 1990. године од Јужноафричке Републике.


== Историја ==
За више информација погледајте чланак Историја Намибије.
Територију данашње Намибије првобитно су насељавала племена Бушмани, Дамара и Мамака. Европљани су се у већем броју населили тек у 19. веку, када је већина територије припала Немачкој као колонија Југозападна Африка, а мањи део је био под британском контролом. Јужноафричка Унија је окупирала колонију након победе над немачким снагама за време Првог светског рата, а од 1920. је управљала територијом на основу мандата Лиге народа. По завршетку Другог светског рата, Јужноафричка Унија је одбила да врати мандат Уједињеним нацијама и наставила је да управља територијом без међународног признања.
Године 1966. Југозападна народна афричка организација (енгл. South-West Africa People's Organisation (SWAPO)) почела је борбу за независност, а Јужноафричка Република је тек 1988. године пристала да повуче своје снаге из Намибије, у складу са мировним планом Уједињених нација за цео регион. Намибија је званично прогласила независност 21. марта 1990, али јој је лука Валвис Беј враћена тек 1994. године.


== Политика ==
Намибија је република са полупредседничким системом власти. Председник се бира на изборима на мандат од пет година. Председник је по уставу шеф државе и владе. Кабинет се састоји од председника, премијера и министара. Премијера и министре именује председник државе. СВАПО (енгл. South-West Africa People's Organisation (SWAPO)), главна организација која је предводила борбу за независност Намибије, и даље је највећа политичка странка.
Парламент се састоји из горњег (енгл. National Council) и доњег дома (енгл. National Assembly). Горњи дом има 26 посланика (по 2 посланика из 13 регија), доњи дом има 78 посланика (72 се бирају на изборима, док 6 именује председник). Посланици имају мандат од 5 година. Доњи дом врши примарну законодавну власт, док горњи дом има више саветодавну улогу.
Највиши правосудни орган је врховни суд, чије судије именује председник по предлогу Комисије за правосудне послове.
Устав Намибије из 1990. године је први афрички устав у чијем се тексту спомиње важност очувања животне средине.


== Административна подела ==
Држава је подељена на 14 регија и 121 општину. Регије су:

1 Регија Каванго је 2013. подељена на две нове регије: Источни Каванго и Западни Каванго.


== Географија ==

Рељефом Намибије доминира централна висораван са највећим врхом на планини Брандберг (2.606 м). Средишња висораван граничи на западу са Намибијском пустињом, на југу са реком Оранџ и пустињом Калахари. На североистоку се територија Намибије сужава у уски Капривијев појас, назван по немачком канцелару који је успео добити излаз Немачке колоније на реку Замбези.
Клима варира, од пустињске до сутропске. Углавном је вруће и суво, а падавине су ретке и неравномерно распоређене. Хладна Буенгуелска струја, усмерена према северу, смањује количине падавина.
Већи градови су Виндхук, Валвис Беј, Свакопмунд, Ошакати и Грутсутеин.


== Економија ==
Привреда Намибије је увелико зависна о вађењу и преради минерала за извоз. Рударство чини 8% БДП-а, али обезбеђује више од 50% спољнотрговинских прихода. Намибија је четврта земља у Африци по извозу нагоривих минерала и пета у свету по производњи уранијума. Захваљујући богатим наплавним налазиштима дијаманата, земља је велико светско извориште дијамантског драгог камења. Намибија производи и велике количине олова, цинка, коситре, сребра и волфрама.
Око 2/5 станивништва живи од пољопривреде (углавном од некомерционалне). Намибија не задовољава властите потребе за храном, па мора увозити. Несташице хране у руралним областима представљају велики проблем током сушних година.
Иако је БДП по становнику много већи од најсиромашнијих афричких земаља, већина Намибијаца живи у изразитом сиромаштву због велике стопе незапослености и неравномерно распоређеног националног богатства. Намибијска привреда је повезана са Јужноафричком.


== Становништво ==

За више информација погледајте чланак Демографија Намибије.
Према попису становништва и домаћинстава из 2011. године, Намибија је имала 2.113.077 становника. У периоду од 2001. до 2011. године, годишњи прираст становништва износио је 1,4%, што је пад у односу на претходни десетогодишњи период (1991—2001) када је износио 2,6%. Према попису из 2011, у Намибији живи 2.104.900 становника. Црнци чине 87%, белци 6%, а мелези 7% становништва. Око 80-90% становништва су хришћани (од тога 50% лутерани), док локална веровања практикује око 10-20% становништва.
Намибија има врло слабу густину насељености, друга је на свијету најрјеђе насељена држава међу свим сувереним државама свијета, одмах послије Монголије. Већина становништва земље је народ Овамбо који спада у групу Банту народа, а који сачињавају око половину становништва. Овамбо углавном живе на сјеверу Намибије, међутим данас насељавају готово све градове у земљи. Друге етничке групе су Хереро и Химба, који говоре доста сличним језицима, док Дамара и Нама народи причају истим кликтавим језиком познатим као кхоекхое језик.
Поред већинског банту становништва, овдје живе и веће групе којсанских народа (попут Нама и Бушмана), који су потомци првобитних становника јужне Африке. У Намибији живе и бројни потомци избеглица из Анголе. Такође, ту живе и две мање групе становништва мијешане расе мулата и такозваних Бастарда, који заједно сачињавају око 6,6% укупног становништва земље. Број мулата у односу на Бастарде је око два напрема један. Постоји и мања кинеска заједница у Намибији.
Белци (највећи број њих је португалског, холандског, њемачког, британског и француског порекла) чине око 6,4% укупног становништва Намибије; они чине другу по величини популацију становништва европског порекла у подсахарској Африци, и у погледу процента и укупног броја становника, само их у Јужноафричкој Републици има више. Већина бијелаца у Намибији и готово сви мјешанци и мулати говоре африканс језик, те диле сличну културу, религију и порекло као попут белаца и мелеза у ЈАР. Мањи део белаца (око 30 хиљада) воде порекло директно од немачких колониста, а задржали су своје немачке културне и образовне институције. Готово сви португалски насељеници дошли су у Намибију из раније португалске колоније Анголе. По попису становништва из 1960. године у Југозападној Африци (данашњој Намибији) живело је 526.004 становника, од чега је било 73.464 белаца (14%).
Намибија врши попис становништва сваких десет година. Након стицања независности, први попис становништва и домаћинстава је одржан 1991. године, док су наредни одржавани 2001. 