За чланак о математичкој криви сличног имена, погледајте Астроида.

Астероиди (стгрч. ἀστήρειδής, asteroides, звездолик) или планетоиди су мала чврста тела у планетарним системима. У поређењу с планетама и патуљастим планетама, мањи су и најчешће неправилног облика. Настали су од остатака протопланетарне материје која се није припојила планетама за време формирања система из протопланетарног диска или касније динамичком еволуцијом комета или неких других објеката. Најчешће круже око матичне звезде властитом путањом или као сателити већих планета. Неке од њих налазимо везане гравитационим силама уз планете, у групама које орбитирају у путањи планета, испред или иза.
Иако се до недавно мислило другачије, откривено је да астероиди могу имати властите сателите.
Већина астероида у Сунчевом систему налази се у астероидном појасу између Марса и Јупитера, те у Којперовом појасу. До сада их је откривено преко 170.000, а преко 11.000 их је добило властита имена, поред каталошког броја. Процењује се да би их у нашем систему могло бити неколико милиона.


== ДефиницијаУреди ==
Још увек не постоји тачна дефиниција астероида. Стручњаци се разилазе у мишљењима како на одговарајући начин класификовати астероиде према маси, величини, саставу и положају у планетарном систему.
Предлог је да се астероидима називају тела већа од 50 m у пречнику, мања од планета и каменог или металног састава. Још мања тела, која се попуно распадну и изгоре при уласку у Земљину атмосферу спадала би у категорију метеороида, док би астероидима називали она која при удару у Земљу могу допрети до Земљине површине.


== Класификација астероидаУреди ==
Уобичајено је да се астериоди групишу према орбиталним карактеристикама и према фотометријским и спектроскопским својствима, која указују на разлике у структури.


=== Орбиталне групеУреди ===
Према орбиталним карактеристикама, астероиди су подељени у групе и породице. Обично се групи даје име по астероиду који је у њој први откривен, или који је највећи.


=== Спектрална класификацијаУреди ===
У почетку су астероиди били подељени у три групе према саставу површинског материјала, односно својствима површине: боји, албеду (коефицијенту рефлексије) и спектралном типу. Број група у овој под