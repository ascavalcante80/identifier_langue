Ватикан (итал. Vaticano, лат. Civitas Vaticana), званично Град-држава Ватикан (итал. Stato della Città del Vaticano, лат. Status Civitatis Vaticanae) је најмања независна држава на свету и по површини и по броју становника. Налази се у средишту Рима (Италија) и његова површина је свега 44 хектара. У Организацији уједињених нација има статус земље посматрача под именом Света столица и класификује се као земља јужне Европе. Ово име није баш најприхватљивије, јер тело под тим именом функционише независно од државне власти Ватикана.


== Етимологија ==
Име „Ватикан“ потиче од латинског израза Mons Vaticanus који је означавао Ватикански брежуљак.


== Државна управа ==
Ватикан је седиште Папе, поглавара Католичке цркве, бискупа града Рима и изборног монарха Ватикана. Папу на доживотну функцију бира Колегијум кардинала. Технички, папа је апсолутни монарх, што значи да има потпуну законодавну, извршну и судску власт у Ватикану. Он је једини апсолутни монарх у Европи.


== Историја ==
Држава Ватикан је основана 1929. Латеранским уговором као остатак много веће Папске државе (постојала од 756. до 1870).
За историју Папске државе види: Папска држава
То је енклава окружена градом Римом у Италији. Дипломатске односе заснива Света столица, која управља градом Ватиканом, а амбасаде страних земаља се налазе у италијанском делу града Рима.
Неки поседи Свете Столице су изван Ватикана, као папска летња резиденција Кастел Гандолфо и неке базилике. Ови поседи уживају екстериторијални статус попут страних амбасада у Италији.


== Географија ==
Ватикан се налази на Ватиканском брежуљку (mons vaticanus), који се тако звао још пре појаве хришћанства, и ватиканских поља северно од брежуљка.


== Демографија ==
У Ватикану живи 836 људи, од којих су преко 450 ватикански држављани, док остали имају дозволу за боравак, привремено или трајно, без добијања 