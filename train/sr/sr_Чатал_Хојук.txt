Чатал Хојук (тур. Çatal Höyük [tʃaˈtaɫhøjyc]) или Чатал Хујук (тур. Çatal Hüyük) археолошко је насеље из млађег каменог доба.
Смјештено у Анадолији, а настало око 6900. године прије нове ере, ово насеље потиче из фазе између преткерамичке и керамичке фазе. Простирало се на површини од око 170 хиљада квадратних километара, а у њему је живјело око 5.000 становника просјечне старости од 30 година.
Насеље је доживјело највећи процват између 6250. и 5400. године п. н. е.


== Насеље ==
Насеље је збијеног типа са међупростором који је служио за отпатке. Људи су живјели у четвртастим кућама површине од око 25 m², које су грађене од блокова сушене глине, са само једном просторијом и без темеља. Подови и зидови су били обложени иловачом, а у куће се улазило са крова. На крову су се обављали свакодневни послови. На источним зидовима се налазио банак који је могао бити сједиште или мјесто за лежање. На сјеверној страни било је смјештено огњиште. У нишама у кућама откривена је декорација.
Улица није било.


== Сахрањивање ==
Овде су присутни снажни религијски симболи који указују на борбу свјетла и мрака. На зидовима су нацртане главе бика, као и други ловачки прикази, људски ликови у својству богова итд. Гробови су се налазили испод кућних подова. Сахрањивање је вршено у згрченом положају, са лицем окренутим према унутрашњости просторије. Месо је прије покапања бивало скинуто са костура (секундарно сахрањивање). Дијелови женских костура су често били обојени у окер, плаву или зелену боју, а потом умотавани у рогожине и тако покапани. По правилу је било много гробних прилога (глинених печата, зрна од полудрагуља или ливеног бакра, дрвених посуда, текстила итд.) Од прилога у женским гробовима јављају се накит, козметички прибор и предмети израђени од костију у облику кашике, а у мушким оружје и правоугаони предмети од глине на којима је једна страна декорисана (пинтадере односно печати).


== Пластика ==
У нишама кућа откривена је антропоморфна пластика. Углавном су то представе жена, са наглашеним атрибутима плодности, у различитим положајима (стојећи, сједећи, на постољу...) Откривене су и мушке фигуре које се приказују углавном са биком, као мушким симболом, док је женски пантер или мачка. У нишама су откривене и фреске са апстрактним 