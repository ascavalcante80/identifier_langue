Кошљорибе или рибе са коштаним скелетом (Osteichthyes) су класа риба код којих је скелет делимично или потпуно окоштао и које се данас налазе у пуном процвату па представљају доминантне водене животиње. Прилагодиле су се на све врсте водених станишта:од оних у потпуном мраку на дну океана до прозрачних планинских потока, насељавају како слатке тако и слане воде, а многи чак, као нпр. лососи, могу се кретати из слане у слатку воду.
Исхрана је разноврсна како по начину тако и по ономе чиме се хране што се може илустровати следећим примерима:
филтрациони начин исхране, нпр. код харинги:
инсективорне врсте, као нпр. пастрмке
карниворан начин исхране код баракуда и пирана и др.
Огромна разноврсност ових риба огледа се и у другим особинама као што су:
облик
боја
величина
покретљивост (од слабо покретних до најпокретљивијих водених животиња)
густина популације и др.
Већина ових риба има рибљи мехур и уста на предњем крају главе (изузетак су кечиге), за разлику од рушљориба. Осим ових и разлике везане за скелет, постоји још низ разлика између кошљориба и рушљориба:
у кожи кошљориба налазе се крљушти у облику коштаних плочица, односно, елазмоидне за разлику од плакоидних крљушти хрскавичавих риба;
код рушљориба се сваки шкржни прорез засебно отвара у спољашњу средину, а код кошљориба се сви прорези отварају у заједничку шкржну комору која је покривена коштаним шкржним поклопцем (operculum);
репно пераје је симетрично за разлику од асиметричног репног пераја рушљориба.
код већине кошљориба оплођење је спољашње па многе врсте продукују огроман број јаја (код харинги нпр. око 3 милиона).


== Класификација ==
Класа кошљориба дели се на две поткласе:
1. зракоперке (Actinopterigii) којој припадају редови:
ред штитоноше - Chondrostei
ред многоперке - Polypteri
ред кошљави ганоиди - Holostei
ред праве кошљорибе - Teleostei
2. саркоптеригије (Sarcopterigii или Choanichtyes) са редовима:
ред шакоперке (Crossopterygii)
ред рибе дводихалице (Dipnoi)


== Литература ==
Брем, А., Е.: Живот животиња, Просвјета, Загреб, 1982.
