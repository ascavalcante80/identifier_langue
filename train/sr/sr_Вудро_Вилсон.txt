Томас Вудро Вилсон (енгл. Thomas Woodrow Wilson; Стонтон, 28. децембар 1856 — Вашингтон, 3. фебруар 1924) је био 28. председник Сједињених Америчких Држава. Био је председник САД од 4. марта 1913. до 3. марта 1921, за време трајања Првог светског рата. Био је добитник Нобелове награде за мир али и ватрени расиста.


== Рана младост, образовање и породица ==
Томас Вудро Вилсон је рођен у Стонтону, Вирџинија 1856. као треће од четворо деце свештеника др. Џозефа Раглса Вилсона и Џенет Вудро. Порекло му је шкотско-ирско, родитељи његових родитеља су имигрирали у САД из околине Страбана, округ Тајрон, у данашњој Северној Ирској. Већ део свог детињства, све до 14. године, Вилсон је провео у Огасти, Џорџија, где је његов отац био свештеник Прве презвитеријанске цркве. Живео је и у Колумбији, главном граду државе Јужне Каролине од 1870. до 1874, где му је отац био професор на Презвитеријанској богословији. Вилсонови родитељи су пореклом били из Охаја, где му је деда био аболициониста, а ујаци су му били републиканци. Његови родитељи селе се на југ 1851. и почињу отворено подржавати Конфедерацију. Држали су робове и организовали недељну школу за њих. Старали су се о рањеним војницима у својој цркви. Отац му је служио као армијски капелан и био је оснивач, а од 1861. до 1898. и вођа Јужњачке презвитеријанске цркве.
Вудро Вилсон је имао потешкоћа у читању, што је можда било узроковано дислексијом, али је успео да стекне академско образовање захваљујући одлучности и самодисцип