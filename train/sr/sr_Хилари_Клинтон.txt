Хилари Дајен Родам Клинтон (енгл. Hillary Diane Rodham Clinton; рођена 26. октобра 1947) је америчка политичарка и правница. Функцију 67. Америчког државног секретара обављала је, у администрацији председника Барака Обаме, од 2009. до 2013. године. Као супруга 42. председника Била Клинтона, била је Прва дама Сједињених Држава, у време трајања његовог мандата, од 1993. до 2001. године. Америчку савезну државу Њујорк представља у Сенату од 2001. до 2009. године.
Пореклом из Илиноиса, Хилари је дипломирала на Велсли колеџу 1969. године, а затим докторирала на Правном факултету Јејл 1973. године. После мандата Конгресног правног заступника, преселила се у Арканзас и удала за Била Клинтона 1975. године. Суосновала је Адвокате Арканзаса за децу и породицу 1977. године, постала прва директорка Корпорације за правне услуге 1978. године и прва партнерка Адвокатске канцеларије Роуз 1979. године. Национални правни часопис ју је два пута уврстио у листу 100 најутицајнијих адвоката Америке. Као прва дама Арканзаса, од 1979. до 1981. и од 1983. до 1992. године, води радну групу која реформише образовни систем Арканзаса, и била је у одбору директора Волмарта.
Као прва дама Сједињених Држава, њена главна иницијатива, План Клинтонове здравствене заштите из 1993. године, није прошао у Конгресу. Године 1997. и 1999, одиграла је водећу улогу у залагању за побољшање здравственог осигурања деце и одраслих. Једина је прва дама која је на позив суда, сведочила пред савезном поротом 1996. године, у вези Вајтвотер контроверзе, иако није осуђена у вези са овим и другим случајевима у време председниковања њеног мужа. Брак са председником био је предмет значајних јавних расправа након Левински скандала 1998. године, када њена улога прве даме бива поларизована од стране америчке јавности.
Након пресељења у Њујорк, изабрана је за прву сенаторку те државе 2000. године, те постала прва и једина до сада прва дама Сједињених Држава која се кандидовала за неку функцију. Након 11. септембра, подржала је војну акцију у Авганистану и гласала за "Ирачку резолуцију", али је касније приговорила да администрација Џорџа Буша води рат у Ираку. Реизабрана је на место сенаторке 2006. године. Тражила је демократску номинацију на председничким изборима 2008. године. Иако је освојила више примарних избора и делегата од било које жене пре ње, изгубила је номинацију од Барака Обаме.
Као државна секретарка у Обаминој администрацији, од јануара 2009. до фебруара 2013. године, залагала се за војну интервенцију Сједињених Држава у Либији. Признала је одговорност за безбедносне пропусте који се односе на напад у Бенгазију 2012. године, што је резултирало смрћу америчког конзула, али је оправдавала своје личне радње у вези са овим случајем. Посетила је више земаља него било који други државни секретар. Посматра "разумну моћ" као стратегију за вођство Сједињених Држава, комбинујући војну силу са дипломатијом и америчким способностима из економских, технолошких и других области. Охрабривала је оснаживање жена широм света, и користила друштвене мреже за пренос порука Сједињених Држава у иностранство. Напушта Обамину администрацију на крају његовог првог мандата, пише своју пету књигу и почиње да држи плаћене говоре пре објављивања своје друге председничке кандидатуре за 2016. годину.


== Детињство, младост и образовање ==


=== Детињство и младост ===
Хилари Дајан Родам је рођена у болници "Еџвотер" у Чикагу, Илиноису. Одрастала је у породици која је била припадник Уједињене методистичке цркве, прво у Чикагу, а касније, од своје треће године, у приградском Парк Риџу. Њен отац, Хју Елсворд Родам (1911-1993), који је велшког и енглеског порекла, успео је у приватном бизнису у текстилној индустрији. Мајка, Дороти Хауел Родам (1919-2011), која је шкотског, енглеског и француског порекла, била је домаћица. Хилари је одрастала са два млађа брата, Хјуом и Тонијем.

Као дете, Родамова је била омиљена ученица у јавној школи у Парк Риџу. Остварила је бројне награде у кулинарству са колачима и за роштиљом. Учествовала је у пливању, бејзболу и другим спортским активностима, те је освајала многобројне награде као што су "Brownie" и "Girl Scout". Похађала је "Main East High School", где је учествовала у школском савету и изради школских новина. Завршне године премештена је у "Maine South High School", где је дипломирала 1965. године у топ пет ученика свог разреда. Родитељи су желели да изгради успешну каријеру, без обзира на пол. Како год, њена мајка је више желела да јој кћерка оствари независну професионалну каријеру, док је отац, који је био по природи традиционалан, осећао да Хилари има могућности и шансе које пол не би требао да ограничава у било ком смислу.
Одрастала је у политички конзервативној породици. Родамова је помогла у агитовању за Chicago's South Side још у тринаестој години, баш пре надолазећих председничких избора 1960. године, када је и пронашла доказ о изборној превари против републиканског кандидата Ричарда Никсона. Волонтирала је потом за Републиканску странку за време председничких избора 1964. године, на страни Барија Голдвотера. Хиларин рани политички развој је углавном био обликован утицајима њеног професора историје из средње школе ,који је као и њен отац био страствени антикомуниста, који ју је увео у Голдвотеров Савест конзервативаца, те утицајима методистичког министра младих, који је као и њена мајка био забринут проблемима друштвене правде, са којим је по први пут видела и упознала највећег борца за грађанска и људска права — Мартина Лутера Кинга, у Чикагу 1962. године.


=== Велсли колеџ ===

1965. године Родамова се уписује на "Велсли колеџ", где је дипломирала политичке науке. За време студентских дана, била је председница "Велслијевих Младих Републиканаца". Касније се повукла са ове позиције, променивши погледе на грађанска права и Вијетнамски рат. За разлику од 1960. године, када се залагала за радикалне акције против политичког система, сада је тражила да буде у њему. На трећој години Родамова постаје присталица антиратног председничког кандидата, демократе Јуџина Макартија. Након убиства Мартина Лутера Кинга, Родамова организује дводневни штрајк ученика, а радила је са Велслијевим ученицима црне расе, да би се укључило још црначких ученика и студената. Почетком 1968. изабрана је за председника удружења "Wellesley College Government Association", где служи до ране 1969. године. Како би јој помогао да промени политичке ставове, професор Алан Шехтер именује Родамову за приправницу у "Кући републиканске конференције", а похађала је и „Велслејев летњи камп” у Вашингтону. Хилари је позвана од стране њујоршког републиканског представника Чарлса Гудела да помогне гувернеру Нелсону Рокфелеру у припреми за улазак у кампању за републиканске номинације. Родамова је присуствовала и Републиканској националној конвенцији у Мајамију 1968. године. Међутим, узнемирила се због подршке Ричарда Никсона Рокфелеру, коју је схватила као „прикривену расистичку поруку”, те тада напушта Републиканску странку заувек.
Дипломирала је 1969. године. На захтев колега одржала је први говор у историји "Велсли колеџа", те је добила аплауз у трајању од чак 7 минута. У говору је критиковала сенатора Едварда Брука, који је био присутан и који је говорио пре ње. Тог лета радила је у националном парку „Маунт Макинли” на Аљасци. Прала је судове и прерађивала рибу за фабрику "Валдез", али је добила отказ преко ноћи јер се пожалила на нездраве услове.


=== Јејл и постдипломске студије ===
Родамова се затим уписује на Правни факултет "Јејл". Тамо је учествовала у "Редакцији Јејла за преглед закона и социјалне акције". На другој години радила је у "Јејловом истраживачком центру детета", учећи о развоју мозга у раном детињству, те 1973. године ради као асистентица у пројекту "У најбољем интересу детета". Такође је волонтирала за New Haven Legal Services, пружајући бесплатне правне савете за сиромашне. У лето 1970. добија награду за рад на истраживачком пројекту Маријене Еделмана Washington Research Project, коју јој додељује сенатор Валтер Мондејл из пододбора за миграторни рад. Тамо је истраживала проблеме радника миграната у друштву, њихове хигијенске услове, здравствено и образовно стање и сл. Еделманова јој касније постаје значајан ментор. Родамова бива регрутована од стране политичке саветнице Ане Векслер да ради на кампањи њеног мужа - Јозефа Дуфеја.

У касно пролеће почиње се забављати са Билом Клинтоном, такође студентом права на Јејлу. Тог лета радила је као приправница за оукландску адвокатску канцеларију Роберта Траухафта. Фирма је позната по својој подршци уставном праву, грађанским слободама и радикалном феминизму (два од четири партнера су садашњи или бивши чланови Комунистичке партије САД). Родамова је радила на старатељству и другим случајевима. Клинтон је отказао своје летње планове како би био са Хилари у Калифорнији. Пар је наставио да живи заједно на Њу Хавану, након што се вратио на правни факултет. Следећег лета, Родамова и Клинтон иду заједно у кампању у Тексас, и то за неуспелог демократског кандидата Џорџа Макговерна. Родамова је докторирала на Јејлу 1973. године, јер је остала и додатну годину да би била са Клинтоном. Клинтон јој је понудио брак након дипломирања, али га је она одбила из разлога што није желела да за њега веже своју будућност.
Родамова годину постдипломских студија почиње са децом и медицином на "Јејловом истраживачком центру детета". Свој први научни чланак објавила је крајем 1973. под називом "Деца под законом". Дискутује о новом покрету за дечија права, наводећи да су "деца грађани" били "беспомоћни појединци", тврдећи да децу не би требало сматрати једнако неспособном од рођења до стицања деликтне способности, те да би судови требали предпоставити надлежност осим ако постоје необориви докази, све у зависности од случаја до случаја. Овај чланак је постао често цитиран у овој области.


== Брак и породица, правна каријера и прва дама Арканзаса ==


=== Од источне обале до Арканзаса ===
Током постдипломских студија, Родамова ради као чланица особља адвоката у новооснованом "Дечијем фонду одбране" на Кембриџу у Масачусетсу, те као консултант у "Карнешком дечјем савету". 1974. године била је део истраживачког тима у Вашингтону, који је саветовао Комитет за правосуђе у вези са Вотергејт скандалом. Под вођством главног саветника Џона Доара и високог члана Бернарда Нусбаума, Родамова помаже истраживачке процедуре за опозив, историјске основе и стандард за опозив. Рад групе кулминира оставком председника Ричарда Никсона у августу 1974. године.
До тада Родамова је сматрана као неко са светлом политичком будућношћу: демократски политички организатор и консултант Бетсеј Рајт је допутовао из Тексаса у Вашингтон како би јој "погурао каријеру", а сматрао је да Родамова има потенцијала да постане сенаторка, па чак и председница Сједињених Држава. У међувремену, Клинтон је неколико пута од Хилари тражио да се уда за њега, али га је она упорно одбијала. После пада на правосудном испиту у Вашингтону и положеног у Арканзасу, Родамова је дошла до кључне одлуке. Касније је написала следеће: "Изабрала сам да пратим своје срце уместо главе". Из Вашингтона одлази у Арканзас код Клинтона, који се кандидовао за делегата у Представничком дому у својој родној држави. Августа 1974. године, Родамова се преселила у Фејтевил, Арканзас, и постала једна од само две професорице на фејтевилском Универзитету Арканзас. Предавала је кривично право и сматрана је ригорозним професором, а била је и прва директорица клинике за правну помоћ у школи.


=== Рани арканзашки дани ===

Хилари и Бил Клинтон купили су кућу у Фејтевилу у лето 1975. године, а Хилари је напокон одлучила да се уда. Пар се венчао 11. октобра 1975. године у својој дневној соби. У арканзашком листу наведено је да је Хилари задржала презиме Родам. Хилари и Бил желели да заштите професионални живот и да избегавају сукобе интереса. Бил Клинтон губи изборе за Конгрес 1974. године, али у новембру 1976. бива изабран за правобраниоца Арканзаса, тако да се пар сада сели у главни град Литл Рок. Ту се, у фебруару 1977. године, Родамова придружује цењеној адвокатској фирми „Роуз”, бастиону арканзашког политичког и економског утицаја. Специјализује се за заштиту ауторских права и интелектуалне својине. Истовремено, про боно заступа децу и ретко изводи парнични рад у суду.
Родамова објављује научне радове под називом „Дечја политика: Напуштање и занемаривање” 1977. године, те „Права детета: Правна перспектива” 1979. године. Истрајала је у својим аргументима да деци правна надлежност зависи од њихове старости и других околности, а да је у озбиљним случајевима судска интервенција медицинсог права оправдана. Америчка адвокатска комора је касније рекла следеће: „Њени производи су били важни, не зато што су били радикално нови, већ зато што су помогли у формирању новог почетка”. Историчар Гери Вилс ће је касније описати као „једног од важнијих научника-активиста у последње две деценије”.
Године 1977, Хилари суоснива организацију „Адвокати Арканзаса са децу и породицу” заједно са „Дечијим фондом одбране”, и то на државном нивоу. Након неког времена, исте 1977. године, председник Џими Картер (коме је Родамова служила као директорица кампање на терену у Индијани прошле, 1976. године) поставља је на место директора корпорације за правне услуге, где је била у периоду 1978—1981 године. Од средине 1978. до средине 1980, обавља дужност председавајућег тог одбора, као прва жена на тој позицији. Током свог времена, као директорка, проширила је средства корпорације за 210 милиона долара (са 90 на 300 мил. долара), те се успешно изборила против председника Роналда Регана, који је покушавао да смањи финансирање и измени организацију корпорације.

Након новембарских избора 1978. године, Бил Клинтон бива изабран за гувернера Арканзаса, а Хилари добија титулу прве даме и задржава је наредник дванаест година (1979—1981, 1983—1992). Исте године, Клинтон именује Хилари за директорку Саветодавног комитета за рурално здравље, где обезбеђује новац из федералног фонда за медицинске установе у најсиромашнијим областима Арканзаса, без утицаја на накнаде за лекаре.
Године 1979, Хилари Родам постаје прва жена која је постала пуноправни партнер адвокатске фирме „Роуз”. Од 1978. године па све до уласка у Белу кућу, Родамова је имала већу плату од свога супруга. Током 1978. и 1979. године, Родамова је остварила спектакуларни профит у ризичним пословима на сточној берзи. Почетну инвестицију од 1.000 долара претворила је у невероватних 100.000 долара, али је престала са трговином након десет месеци. У то време пар улази у злогласни посао с некретнинама, и то са Џимом и Сузан Мекдугал, афера позната као Вајтвотер.
27. фебруара 1980. године, Родамова рађа кћер Челси Викторију Клинтон. У новембру 1980, Бил Клинтон је поражен у свом настојању да обнови мандат арканзашког гувернера.


=== Касни арканзашки дани ===
Бил Клинтон се вратио у канцеларију гувернера две године касније, после победе на изборима 1982. године. Током кампање свог мужа, Родам почиње да користи име Хилари Клинтон, или понекад госпођа Бил Клинтон. Да ублажи забринутости арканзашких бирача, она је такође узела одсуство из „Роуза” како би водила кампању за њега пуно радно време. Као поново изабрана прва дама Арканзаса, узела је презиме Клинтон. Председник „Одбора за арканзашки образовни стандард” постала је 1983. године, где је тражила да се реформише судски санкционисани јавни образовни систем државе. У једној од најважнијих иницијатива Клинтоновог гувернерства, борила се продужено, али на крају ипак побеђује против „Арканзашке асоцијације за едукацију”, те успоставља обавезно тестирање наставника и државне стандарде за наставни план и програм и величину учионица. То је постао њен увод у политику. Године 1985, представила је Арканзасу „Почетно упутство, програм за предшколце”, програм који помаже родитељима да раде са својом децом на предшколским спремностима и писмености. Проглашена је Женом године Арканзаса 1983. и Мајком године Арканзаса 1984. године.
Клинтонова је наставила да се бави адвокатуром у адвокатској канцеларији „Роуза” све док је била прва дама Арканзаса. Зарађивала је мање од својих колега, јер је наплаћивала мање сати, али и даље су то биле бројке веће од 200.000 долара. Републикански противкандидат Била Клинтона на изборима за гувернера Арканзаса оптужио је Клинтонове да су били у сукобу интереса, јер она је такође била веома утицајна у именовању државних судија.

Од 1982. до 1988. године Клинтонова је била директорка у одбору, каткад и председавајући фондације „Нови свет”, која је финансирала различите интересне групе тзв. „Нове левице”. Два пута је именована од стране National Law Jurnal-а, државног правног часописа, за једну од 100 најутицајнијих адвоката у Америци, и то 1988. и 1991. године. Када је Бил размишљао да се не кандидује за нови гувернерски мандат, Хилари је сматрала да се мора кандидовати, па се он на крају, ипак, кандидовао по последњи пут.
Клинтонова је била у „Одборима за правне службе Дечје болнице у Арканзасу” у периоду 1988—1992 године, као и „Дечјем фонду за одбрану” у периоду 1986—1992 године, као председавајућа. Осим својих позиција у непрофитним организацијама, она се такође налазила у управним одборима озбиљних корпорација, као што су: TCBY (1985—1992), Wal-Mart Stores (1986—1992), Lafarge (1990—1992) итд. TCBY и Wal-Mart су клијенти у адвокатској фирми „Роуз”. Хилари је прва жена у управи Wal-Mart-а, а ту дужност почела је да обавља после вршења притиска на председника Сема Валтона да именује жену на неку високу функцију.


=== Клинтонова председничка кампања 1992. године ===

Хилари Клинтон националну пажњу добија тек када се њен супруг Бил кандидовао за демократске председничке номинације 1992. године. Пре пријема у Њу Хемпширу, штампа је тврдила да Бил Клинтон има ванбрачну аферу са арканзаском певачицом Џенифер Фловерс. Ради одговора на оптужбу, Клинтонови се појављују заједно у емисији „60 минута”, где Бил негира аферу али признаје да „изазива бол у његовом браку”. Овај заједнички наступ заслужан је за спас Клинтонове кампање. У току кампање, Хилари је културно омаловажавана од стране Тами Винет и њеног погледа на брак, „на жене код куће које кухају чај и праве колаче, и које су непромишљене”. Бил Клинтон је рекао да ако њега изаберу, народ ће „добити два за цену једног”, позивајући се на истакнуту улогу своје супруге. Почев од Денијел Батенберговог чланка из августа 1992. године у The American Spectator-у под називом „Леди Магбет од Литл Рока”, Хилари Клинтон бива нападнута, а прави се поређење између ње и Леди Магбет.


== Прва дама Сједињених Држава ==


=== У улози прве даме ===

Када је Бил Клинтон ступио на дужност председника Сједињених Држава у јануару 1993. године, Хилари Родам Клинтон постаје прва дама Сједињених Држава. Била је прва прва дама која је студирала на постдипломским студијама и која је имала професионалну каријеру пре уласка у Белу кућу. Такође је прва која је имала своју канцеларију у западном крилу Беле куће, поред уобичајене канцеларије за прву даму у источном крилу. Поред Еленор Рузвелт, Клинтонова се сматра првом дамом са највише овлашћења у америчкој историји.
Неки критичари сматрали су да је неприкладно да прва дама игра централну улогу по питању јавне политике. Клинтонове присталице истакле су да се улога Хилари Клинтон не разликује од других саветника у Белој кући, те да су бирачи били свесни да ће она играти активну улогу у председниковању свога мужа. Клинтоново обећање у току кампање „два за цену једног” довело је до подругивања од стране политичких противника, који су Клинтонову називали „ко-председником” или именом „Билари”. Притисци сукобљених идеја о улози прве даме довели су Клинтона да се у „имагинарним дискусијама” осврће на такође политички активну Еленор Рузвелт. Од тренутка када је дошла у Вашингтон, она је такође нашла уточиште у организацији The Fellowship, чије су чланице супруге конзервативних личности из Вашингтона. После смрти њеног оца у априлу 1993. године, Хилари активно тражи да се пронађе синтеза између методистичког учења, либералне верске и политичке филозофије, и дела „Тики” уредника Мајкла Лернера. Остали сегменти јавности усмерени су на Хиларин изглед који је временом еволуирао од жене која не пази на моду у арканзашким данима, до популарног веб-сајта који јој даје упутства и анализе фризура прикладних за прву даму. Појављује се и на насловници популарног магазина "Вог" 1998. године.


=== Здравствена заштита и остале политичке активности ===
У јануару 1993. године, Бил Клинтон именује Хилари на чело радне групе за Националну реформу здравства, у нади да понови успех који је остварила у Арканзасу. Поред нерегулисаности у Северноамеричком споразуму о слободној трговини (НАФТА), она је позвала да се реформа здравства стави у први план. Препорука радне групе је постала позната као „План Клинтонове здравствене заштите”, а представљала је свеобухватни предлог који би захтевао од послодаваца да обезбеде здравствено осигурање за њихове запосленике кроз организације за одржавање здравља. Њихови противници за кратко време план називају „Хиларикер”, неки протестују против њега на веома заједљив начин, а с друге стране, током јула 1994. године, возачи аутобуса, да би прикупили подршку за план, с времена на време носе панцире.

Услед неуспеха да се прикупи довољно подршке за изгласавање, да ли у Представничком дому или Сенату (иако демократе контролишу оба дома), предлог је пропао септембра 1994. године. Клинтонова касније признаје у својим мемоарима да је њено политичко неискуство делимично допринело поразу, али је навела и многе друге факторе. Њен рејтинг као прве даме почиње опадати; прве године је био 50 %, у априлу 1994. пао је на 44 %, а у септембру 1994. године износио је 35 %. Републиканци су искористили „План Клинтонове здравствене заштите” на представничким и сенатским изборима 1994. године, када су добили три места у Представничком дому и седам у Сенату, чиме су остварили већину и успоставили контролу оба дома. Многи аналитичари сматрају да је План био главни фактор у поразу демократа, нарочито међу независним бирачима. Бела кућа је касније покушавала чак да умањи улогу Хилари Клинтон у обликовању политике. Противници универзалне здравствене заштите наставили су да користе термин „Хиларикер” као погрдан назив за сличне планове у будућности.
Заједно са сенаторима Тедом Кенедијем и Орином Хатком, Хилари чврсто стоји иза Програма државног дечјег здравственог осиурања 1997. године, који је представљао план да држава пружи подршку деци чији родитељи нису у могућности да плаћају здравствено осигурање. Она широм земље промовише имунизацију против дечијих болести и охрабрује старије жене да траже мамографски преглед за откривање рака дојке, са покрићем „Медикера”. Хилари је успешно тражила повећање средстава за откривање рака простате и астме код деце од Националног института за здравље. Прва дама је радила и на истраживању болести која захвата ветеране Заливског рата, која је постала позната као „Синдром заливског рата”. Заједно са врховном адвокатицом Џенет Рено, Клинтонова помаже у отварању „Канцеларије за насиље над женама” у Министарству правде Сједињених Држава. 1997. годинр покренула је провођење „Акта о усвајању и заштити породице”, који се сматра њеним највећим политички успехом као прве даме Сједињених Држава. Као прва дама, Хилари Клинтон је била домаћин бројним конференцијама у Белој кући: „Дечја заштита” 1997. године, „Рани развој и учење” исте године, „Васпитање деце и омладине” 2000. године и др. Била је домаћин и прве икада одржане „Конференције о филантропији” у Белој кући 1999. године.

Клинтонова је посетила 79 земаља као прва дама, престигавши до тада „најпропутованију” прву даму Пет Никсон. Хилари није имала дозволу присуству састанцима Савета за националу безбедност, али је играла улогу у америчкој дипломатији остварујући своје циљеве. Марта 1995. године, делегација од пет чланова путује у јужну Азију, по наредби Стејт департментa. Хилари тада путује без свог мужа, а циљ је био побољшавање односа Индије и Пакистана. Путовања су Хилари донела искуства за евентуалну каријеру у дипломатији. У септембру 1995. говорећи на Четвртој светској конференцији о женама у Пекингу, Клинтонова се енергично залаже за прекид праксе злостављања жена широм света, а за Народну Републику Кину посебно наглашава „да више није прихватљиво одвајати права жена од људских права”. Испред делегација из 180 земаља рекла је:
На овај начин се одупрела кинеском притиску да „омекша своје примедбе”. Хилари потом постаје прва најугледнија личност касних деведесетих, која јавно говори против третмана авганистанских жена од стране исламског фундаментализма талибана. Помогла је и у стварању међународне непрофитне невладине организације под именом Vital Voices, која у ствари представља међународну иницијативу под покровитељством Сједињених Држава за промовисање учешћа жена у политици.


=== Вајтвотер и остале истраге ===
Прва дама Клинтон била је предмет неколико истрага од стране Америчке канцеларије назависних бранилаца, одбора америчког Конгреса и разних часописа.

Афера Вајтвотер је доживела медијску пажњу од објављивања извештаја у Њујорк Тајмсу у току Клинтонове председничке кампање 1992. године и док је Хилари била прва дама. Клинтонови су изгубили инвестирани новац у „Вајтвотер девелопмент корпорејшон” касних 70-их; у исто време, њихови пословни партнери у тој инвестицији, Џим и Сузан Мекдугал, руководили су „Медисон гаранти”, штедну и кредитну институцију којој је адвокатска фирма „Роуз” вршила правне услуге и која је, вероватно, непрописно субвеционисала губитке Вајтвотера. „Медисон гаранти” касније пропада, а рад Клинтонове ставља се под лупу због могућег сукоба интереса. Она је тврдила да је урадила минималан посао за банку. Независни браниоци Роберт Фајск и Кенет Стар судски су позвали Хиларине евиденције јавних наплата, а она је рекла да не зна где су. Евиденције су пронађене у библиотеци прве даме у Белој кући после две године истраге, те достављени истражитељима почетком 1996. године. Одложена појава евиденција изазвала је велики интерес како су пронађене и где су биле. Особље Клинтонове приписује проблем сталним променама документације у Белој кући, као и проблемима при транспорту документације од Пансиона гувернера Арканзаса до Беле куће. 26. јануара 1996. године, Клинтонова постаје прва прва дама која је добила судски позив да сведочи пред Савезном поротом. Након неколико истрага независних браниоца, извештај је коначно издат 2000. године, а назначено је да није било довољно доказа да је Клинтонова починила кривични преступ.
Контролом запосленика у канцеларији за путовања у Белој кући маја 1993. године, настала је афера позната под именом „афера Травелгејт”; афером се у почетку оптуживала директно Бела кућа, и то да је користила неправилности у замени особља у канцеларији за путовања, како се наводи, са „пријатељима из Арканзаса”. 1996. године, открићем двогодишњег дописа Беле куће, истрага се фокусирала на Хилари Клинтон и њену улогу у отпуштању у канцеларији за путовања. Завршним извештајем независних браниоца из 2000. године, закључује се да је Клинтонова била укључена у отпуштање радника и да је „под заклетвом сведочила чињенично нетачно”, али да нема довољно доказа да ли је знала да лажно сведочи и да ли је знала да ће њени поступци довести до отпуштања; стога, Хилари Клинтон није кривично гоњена.

Након самоубиства заменика заступника Беле куће Винса Фостера у јулу 1993. године, Хилари Клинтон бива оптужена да је наредила уклањање потенцијално штетних докумената (у вези са Вајтвотером и др.) из Фостерове канцеларије у ноћи његове смрти. Независни бранилац Кенет Стар истраживао је овај случај, а Старов наследник, Роберт Реј, у завршном извештају 2000. године, у вези са афером Вајтвотер, наводи да нема доказа против Клинтонове у вези са овим сучајем.
Пред крај истраге везане за Травелгејт, појавила се нова афера, јуна 1996. године. Ова афера је позната као „афера Фајлгејт”. Оптужена је Хилари Клинтон да је безусловно препоручивала запошљавање појединаца на чело канцеларије за безбедност у Белој кући. Завршним извештајем независних браниоца 2000. године, наводи се да нису нађени уверљиви докази да је Хилари имала икакву улогу у томе и да није било икакве злоупотребе.
У марту 1994. године, новински извештаји откривају Хиларин огроман профит на сточној берзи у периоду 1978—1979. године. У штампи су изнесене оптужбе за сукоб интереса и прикривени мито. Неколико појединаца изанализирало је њене трговачке евиденције, али формална истрага није покренута, а Хилари Клинтон никада није оптужена за било какву злоупотребу.


=== Левински скандал ===

1998. године почиње се спекулисати око везе између председника Клинтона и службенице у Белој кући Монике Левински, а истрага утврђује да је председник имао ванбрачне односе са службеницом. Левински скандал је на крају довео до опозива Била Клинтона од стране Представничкиог дома САД. Када су оптужбе против Хилариног мужа изашле у јавност, она изјављује да су резултат „огромне десничарске завере”, окарактерисавши Левинскијеву као учесницу у организованом нападу на Била од стране његових политичких противника, а не било какву злоупотребу њеног мужа. Клинтонова је касније рекла да је била заведена почетним тврдњама свог мужа да се афера није десила. После непобитних доказа да се десио однос између Била и Монике, Хилари Клинтон је потврдила у јавности да остаје посвећена своме браку, али приватно је била веома љута на супруга и није била сигурна да ли жели наставити са браком. Особље Беле куће приметило је изражен ниво тензија између пара током овог периода.
Реакције јавности биле су различите: неки су се дивили Хилариној снази да говори о приватним стварима у јавности, неки саосећали са њом као жртвом неосетљивог понашања мужа, док су је неки оптуживали да је остала с њим само да би задржала политичку моћ. Њен рејтинг у свету скочио је на око 70 %, највишу бројку икада. У мемоарима из 2003. године она приписује своју одлуку да остане с Билом у браку „љубави која траје већ деценијама”, и додаје: „Нико ме не може боље разумети и насмејати као Бил. Чак и после свих ових година, он је и даље најзанимљивија, најенергичнија и најживља особа коју сам икада срела.”


=== Традиционалне дужности ===

Клинтонова је била иницијатор и оснивач програма „Спасимо блага Америке”, који има за циљ обезбеђивање донација од федералног фонда за очување и враћање историјски значајних предмета и места. Хилари је била шефица „Миленијум савета Беле куће” и организатор „Миленијум вечери”. Такође је створила и први „Парк скулптура Беле куће”, који се налази у „Башти Џеклин Кенеди”, где се излажу велика уметничка дела савремене америчке уметности, позајмљена из музеја.
Хилари је постављала у Белу кућу дониране рукотворине од стакла и керамике савремених уметника. Надгледала је рестаурације Плаве собе да би била историјски аутентична као она из времена Џејмса Монроа, те Собе карата да би добила изглед као из времена Другог светског рата. Радила је са арканзашким декоратером Какијем Хокершмитом осам година, надгледавши се обимних приватно-финансирајућих реновирања око Беле куће. То укључује и мању обнову Угаоне собе, како би добила изглед из 19. века. Клинтонова је била домаћин многих догађаја у Белој кући, укључујући Дан светог Патрика, на државној вечери са посетом кинеских званичника, музичке концерте, новогодишњу прославу уласка у 21. век, државну вечеру у част двестотог рођендана Беле куће у новембру 2000. године и др.


== Избори за Сенат 2000. године ==


=== Почетак кампање ===
16. фебруара 1999. године, Прва дама Клинтон најавила је да се намерава кандидовати за место у америчком Сенату. 7. јула 1999. године званично је објавила улазак у кампању и почела састављати истраживачку комисију, са седиштем на фарми "Мојнхан" у Пајндерс Корнерсу, у руралном Делвер Каунтију. Бил Клинтон није био претерано одушевљен Хиларином кандидатуром. Политичке догађаје је посредовао њен политички саветник Менди Грундвалд. Хилари Клинтон започиње "турнеју саслушања" свих делова Њујорка након уласка у кампању. Намеравала је да посети сва 62 њујоршка округа, разговаравши са мањим групама њујорчана, у складу са принципима малопродајне политике. Током кампање, Клинтонова је проводила доста времена у традиционално републиканским деловима Њујорка. Многи су је оптуживали да никада није боравила у Њујорку, нити директно учествовала у његовој државној политици, пре уласка у предизборну кампању за Сенат.
У међувремену, Клинтонови су купили, за 1,7 милиона долара, 11-особну холандску кућу у колонијалном стилу у Капакуу, Њујорку, северно од Њујорк Ситија. Новембра 1999. године, Клинтонова је најавила да ће се одрећи већине својих службених дужности прве даме, како би отишла у Њујорк и наставила своју кампању. Потез одрицања службених дужности спровела је у јануару 2000. године, када опрема кућу у Њујорку са стварима из Арканзаса и напушта Белу кућу. То је било први пута од 1914. године, када је умрла прва супруга Вудра Вилсона, да председник живи без брачног друга у Белој кући.
Ране фазе њене кампање нису биле без грешке, и како је касније написала: "Грешке политичара у Њујорку тешко се игноришу". Пред великом масом, Клинтонова је ставила качкет "Њујорк Јанкијса", јуна 1999. године, иако је била доживотни љубитељ "Чикаго Кубса". Ово је довело до многих критика, а Томас Којпер ће касније написати анти-Клинтон књигу под називом: Увек сам била Јанкијс: Хилари Клинтон у својим сопственим речима. У својој аутобиографији 2003. године, окарактерисала је Јанкијев качкет као "лош потез", али је поновила оно што је објављено у штампи пре инцидента, да је била "тврдокорни фан Мики Мантила", а у књизи је објавила своју слику са капом Јанкијса из 1992. године.
Озбиљнија ствар десила се 11. новембра 1999. године, на посвећености једног здравственог програма на Западној обали, којега су финансирале Сједињене Државе, Клинтонова је разменила пољубац са Сух Арафат, супругом палестинског председника Јасера Арафата, после њене изјаве да је Израел имао намеру да нападне Палестинце употребом "отровног гаса" ради деградације животне средине. Неке израелске присталице осудиле су Клинтонову и навели да није требала пољубити супругу палестинског лидера, поготову после оваквих инфламантних примедби. Наредног дана, Клинтонова је осудила Арафатову, навоедећи да је мислила да она говори о "сузавцу" а не "отровном гасу". Пољубац је постао велико питање у кампањи, посебно код јеврејскох гласача. Она је касније написала да арапско-енглески превод није могао да пренесе тачну природу њених примедби: "Да сам била свесна њених одвратних речи, осудила бих је на лицу места".
Помало изненађујуће, Клинтонова је доживела ерозију подршке жена бирача током њене кампање, који је константно опадао током 1999. године. Ово је делимично типичан случај са кандидатињама, које на почетку кампање имају рани талас женске подршке, али и делимично због њених пропуста у кампањи. Жене су имале помешане ставове о Хиларином браку, којег су сматрале само њеним средством за добијање власт у руке. Проблем је био посебно активан међу женама демокрафије; једна од њених дугогодишњих саветница рекла је: "Жене у образовној и професионалној класи? Оне је нису могле поднети. Ми никако нисмо могли схватити зашто".
Хилари је у кампањи била активна у свим њујоршким окрузима, које је обилазила са Фордовим комбијем, што јој је значајно помогло, где су многи њујорчани говорили да је Клинтонова "можда једна од нас". Са бирачима је разговарала о локалним питањима, као што су: подршка млекарској индустрији, унапређење авио-саобраћаја, ниво факултетске школарине идр. У јануару 2000. године, наступила је у "Лејтер Шоуу" са Дајвидом Летерманом, с којим је успоставила однос и одржала га до своје председничке кампање 2008. године. Своју званичну кандидатуру објавила је у Пунишезу, Њујорку, фебруара 2000. године, са јединственим називом "Хилари".


=== Излазне анкете бирача ===


=== Званична кампања ===
Кампање обе стране су добро финансиране. Кампање Хилари Клинтон и Рика Лација су заједно коштале око 90 милиона долара, до тада, највише у историји избора за Сенат. Клинтонова је најчешће финансирана од неких демократских организација. Међу њеним антагонистичким круговима појавила се изрека: "Чим један Клинтон напусти канцеларију, други добија нову".

Клинтонова је осигурала широку базу подршке, укључујући конзервативне групе и организоване раднике, осим полиције и ватрогасаца Њујорк Ситија, који углавном подржавају Лација. Иако је имала велику подршку у Њујорк Ситију, кандидати и посматрачи очекивали су да ће се одлучити на нивоу државе Њујорк, у којој живи 45% бирача. Током кампање, Клинтонова је обећала да ће побољшати економску слику у држави Њујорк, рекавши да има план за 200 000 нових радних места у наредних шест година. Њен план укључује и посебне пореске кредите са циљем награђивања за отварање нових радних места те за подстицање пословних инвестиција, посебно у хај-тек сектору. Позвала је на смањење пореза за школовање на колеџу и дугорочне његе.
Хиларини противници подсећали су да она није имала никакве везе са Њујорком све до ових избора. На радију Њујорк Њон Хенитија, емитовала се дневна реклама која гласи: "Хилари Клинтон никад није ништа урадила за добробит људи из Њујорка". Хиларине присталице истакле су да је држава Њујорк отворена за све националне лидере, подсетивши да је Роберт Ф. Кенеди изабран у Сенат 1964. године, упркос сличним оптужбама. На крају, према излазним анкетама у току кампање, многи су окарактерисали те оптужбе као неважне.
Током камање, независни бранилац Роберт Реј поднио је коначни извештај у вези дугогодишњих истрага у Белој кући везане за Вајтвотер, Травелгејт и Фајлгејт, од којих је свака укључивала посебну истрагу улоге Хилари Клинтон у њима. Извештај ју је ослободио свих оптужби, наводећи да није било довољно доказа и да њено лажно сведочење у вези са запошљавањем у канцеларији за путовања у Белој кући није разлог да је кривично гоне.
Важна дебата између Клинтонове и Лација одржана је 13. септембра 2000. године. Лацио је био на "ратној нози" против Клинтонове ради њеног прилива новца из демократских организација, и изазвао Клинтонову да обе кампање престану да примају новац од било кога. Он је напустио свој подиум и одмахнуо предложеним споразумом у њено лице. Гледаоци дебате сматрали су да ју је напао, јер је ушао у њен простор, а као резултат тога ојачала се подршка жена бирача.
Касније је Лацио навео да је Клинтонова финансирана из одређених арапских група. Поводом тога огласио се бивши градоначелних Њујорк Ситија, Ед Кох, рекавши да Лацио "мора да престане са таквом динамиком кампање".


=== Резултети избора ===
На изборима 7. новембра 2000. године, Хилари Клинтон је победила, са 55% гласова, Рика Лација, који је освоио 43% гласова, разликом која је већину посматрача изненадила. Клинтонова је освојила традиционалне демократске базе Њујорка и приградски Вестчестер, а изгубила у Лонг Ајланду, делу који Лацио представља у Конгресу. Освојила је изненађујуће победе у затвореним окрузима, као што су Кејуга, Ренслер и Нијагара.
Упоређујући остварену маржу од 12%, мања је од Горове марже од 25% над Бушом, на државним председничким номинацијама, али је била већа од до тада највеће марже на сенатским изборима у Њујорку која је износила 10%, када је сенатор Чак Шумел победио тадашњег сенатора Ала Дејмата у жестокој утрци 1998. године, али је и знатно мања од марже од 47% када је сенатор Шумел реизабран 2004. године, победом над мало познатим републиканцем Ховардом Милсом. Победа демократа у Сенату није била загарантована, јер су републиканци последњих деценија чинили већину у Сенату и имали већи број гувернера.
Пораз Лација хендикепирао је њујоршку подршку Џорџу Бушу на изборима 2000. године. Излазне анкете показале су велико изненађење грађана, који су од Клинтонове очекивали да буде умерена и емотивна жена.


== Америчка сенаторка ==


=== Први мандат ===

Након уласка у Сенат, Клинтонова је изградила добар однос са санаторима из обе странке. Постала је редовни учесник Сенатског молитвеног доручка. Била је у пет сенатских одбора: Одбору за буџет (2001-2002), Комитету оружаних снага (2003-2009), Комитету за заштиту животне средине и јавног околиша (2001-2009), Одбору за здравство, образовање, раднике и пензионере (2001-2009) и Специјалном комитету стања. Била је такође члан Комисије за безбедност и сарадњу са Европом (2001-2009).
Након терористичког напада 11. септембра 2001. године, Клинтонова тражи средства за обнову Њујорк Ситија и побољшање безбедности у својој земљи. Заједно са високим њујоршким сенатором Чарлсом Шумером, постала је одговорна за обезбеђивање 21 милијарде долара за обнову Светског трговинског центра. Клинтонова затим преузима водећу улогу у истрази здравствених потешкоћа које се јављају након 11. септембра у том региону.

Клинтонова снажно подржава америчку акцију у Авганистану 2001. године, рекавши да је то шанса за борбу против тероризма, те побољшање живота авганистанских жена које испаштају због талибанске владе. У октобру 2002. гласала је за резолуцију, која је овластила председника Буша да користи војну силу против Ирака.
После почетка рата у Ираку, Клинтонова је путовала у Ирак и Авганистан да би тамо посетила америчке војне базе. Приликом посете Ираку у фебруару 2005. године, сенаторка Клинтон је приметила да побуњеници нису могли пореметити демократске изборе, који су раније одржани, и да делови земље добро функционишу. Посматрајући да су ратови и ратна распоређивања исцпрљујући за редовне и резервне снаге, те се залагала за увођење закона да се повећа обим редовних снага Сједињених Држава на 80 хиљада војника како би се смањило оптерећење. Крајем 2005. године, Клинтонова је рекла да су, иако би тренутно повлачење из Ирака била грешка, Бушова обећања да остану „док посао не буде обављен“ заблуда. Њен став изазвао је незадовољство међу онима из Демократске странке који фаворизују брзо повлачење. Подржала је задржавање и унапређење здравствене бенифиције за ветеране и лобирала против затварања појединих војних база.
2005. сенаторка Клинтон позива Federal Trade Commission да испита скривене секс сцене у видео игри Grand Theft Auto: San Andreas. Заједно са сенаторима Џоом Либерманом и Еваном Бајом, увела је Закон о заштити породице, намењен да заштити децу од непримереног садржаја који се налази у видео играма. У 2004. и 2006. години, Клинтонова гласа против Савезног амандмана о браковима, који је покушао да забрани истополне бракове.


=== Реизбор 2006. године ===
У новембру 2004. Клинтонова најављује да ће се кандидовати за други сенатски мандат. Републикански фаворит Џенин Пиро повукао се после неколико месеци неуспешне кампање. Лако је победила на Демократским номинацијама. Њен противник на изборима био је републиканац Џон Спенсер. Клинтонова побеђује на изборима 7. новембра 2006. са 67 % гласова у односу на Спенсера са 31 % гласова. У кампањи је потрошила 36 милиона долара, због чега је била критикована од стране својих противника, јер је имала најбогатију кампању на изборима 2006. године.


=== Други мандат ===

Клинтонова се успротивила рату у Ираку 2007. године. У марту исте године, гласала је у корист рачуна ратне потрошње, који је захтевао од председника Буша да почне са повлачењем трупа из Ирака, који је прошао по партијској линији али је Буш ставио вето. У мају, рачун компромис-ратног финансирања прошао је у Сенату 80 на према 14, којега је и председник Буш потписао. Клинтонова је била једна од оних која је гласала против. Она је одговорила на извештај у Конгресу генерала Дејвида Петруса из септембра 2007. године, и рекла: " Мислим да нам је, за извештаје које сте нам пружили, потребна воља за суспензију неверица".
У марту 2007. године, као одговор на отпуштање америчког адвоката контоверзе, Клинтонова позива правобраниоца Алберта Гонзалеса да поднесе оставку. Жестоко расправља о свеобухватној реформи имиграционог закона из 2007. године, за који тражи још гласова, који на крају није прошао.
Када је финансијска криза 2007-2008 достигла врхунац у септембру 2008. године, Хилари подржава предложени спас Америчког финансијског система и гласа за 700 милијарди долара, рекавши да она представља интересе народа. Предлог је прошао у Сенату 74 напрема 25.


== Председничка кампања 2008. године ==
Клинтонова се припремала за потенцијалну председничку кандидатуру још од 2003. године. 20. јануара 2007. објавила је председничку кандидатуру на изборима 2008. године преко свог сајта наводећи: "I'm in, and I'm in to win". До тада ни једна жена није номинована од стране велике партије за председника. Каснијим изјавама обелодањено је да је кампања коштала преко 50 милиона долара, и да су Клинтонови зарадили од 2000. године преко 100 милиона долара, а већи део тог новца долази од Била Клинтона, продајом његових књига, држањем плаћених говора и других активности.
Током прве половине 2007. Клинтонова је, у анкетама, добила демократску председничку номинацију. Сенатор Барак Обама из Илиноиса и бивши сенатор Џон Едвардс из Северне Каролине су јој најјачи конкуренти. Највећа претња њеној кампањи је њена некадашња подршка рату у Ираку, којем је Барак Обама противио од самог почетка. Клинтонова и Обама су у рекордном року скупили средства за кампање.

Септембра 2007. године, првих шест држава у демократским анкетама показале су да је Клинтонова водећи кандидат у свих шест. Наредних месеци, националне анкете су показале да је Клинтонова далеко испред осталих конкурената. Крајем октобра, Клинтонова је претрпела рекорд лоших перформанса на демокретским дебатама против Обаме, Едвардса и других кандидата. Обамине поруке промена почеле су јаче да одјекују Демократским бирачким телом од Хилариног искуства. Утрка постаје знатно затегнутија, поготову у Ајови, Њу Хемпширу и Јужној Каролини, где Клинтонова губи вођство у неколико анкета до децембра 2007. године.
У првом гласању 2008. године, тачније 3. јануара, Демократски клуб Ајове ставља Клинтонову на треће место, одмах иза Обаме и Едвардса. У свим анкетама предвиђа се Обамина победа на примарним изборима у Њу Хемпширу. На изненађење свих Клинтонова је 8. јануара, за длаку, победила Обаму. То је било први пут у Америци да је жена победила на страначким примарним изборима. Било је разних објашњења за њену победу у Њу Хемпширу, али најчешћа су била усмерени на њене симпатизере, нарочито жене, које је добила након што су јој у очима засијале сузе и њен се глас поломио док је одговарала на питање једног бирача дан пре избора.
У наредних неколико дана, неколико напомена од стране Била Клинтона и примедбе Хилари Клинтон упућене Мартину Лутеру Кингу и Линдону Б. Џонсону, су код многих доживљене као, намерно или случајно, ограничавање Обаме као расно оријентисаног кандидата. Упркос покушајима како Хилари Клинтон, тако и Обаме, да умањи проблем, она губи подршку међу Афроамериканцима. 26. јануара губи на страначким примарним изборима у Јужној Каролини од Обаме. Бил Клинтон је направио још неколико расних изјава те привукао критике, како њених присталица унутар кампање, тако и ван ње, који су сматрали да бивши председник "треба да престане". Кампања у Јужној Каролини је нанела Клинтоновој трајне последице, срушивши своју подршку међу демократама и подршку Теда Кенедија Обами.
У Супер уторак, Клинтонова је освојила највеће државе, као што су: Калифорнија, Њујорк, Њу Џерси и Масачусетс, док је Обама освојио више држава, тако да су готово имали равномеран број гласова.
Кампања Хилари Клинтон је рачунала на освајање номинације на Супер уторку, и била спремна финансијски и логистички на дуже напоре, али је заостајала у интернет прикупљању средстава, тако да је Клинтонова почела позајмљивати новац за кампању. У оквиру штаба кампање било је континуираних превирања, те је она извршила неколико кадровских промена у највишем нивоу. Обама је у фебруару победио на наредних 11 избора широм земље, често великих маржи, те преузео вођство међу демократама. 4. марта Клинтонова побеђује на изборима у Охају. Током кампање, Обама је доминирао код оних људи које је Хиларина кампања игнорисала: Обаму највише подржавају Афроамериканци, млади, факултетски образовани и богатији бирачи, док Клинтонову подржавају старији, не-факултетски образовани и радничка класа, где бели бирачи преовладавају.

Крајем марта Хилари Клинтон је изјавила да је током посете америчким војницима у војној бази у Тузли, у Босни и Херцеговини, марта 1996. године бежала под непријатељском ватром. Ова изјава је доживела велику медијску пажњу пар дана након саме изјаве, тачније када се појавио снимак тог догађаја где се може видети да је Хилари са својом кћерком Челси срдачно дочекана на аеродрому, те да се снајперска ватра није ни десила. 22. априла побеђује на изборима у Индијани и одржава своју кампању у животу. 6. маја доживљава велики пораз у Северној Каролини, и тиме остаје без икакве реалне шансе за страначку номинацију. Она обећава да ће остати у кампањи до краја примарних избора, али престаје да се супротставља Обами, како је један аналитичар рекао: "Она може да поднесе пораз, али не може поднети отказ". Она је победила на неколико преосталих избора, и заиста током последња три месеца кампање осваја већи број делегата, држава, а и број гласача од Обаме, али није успела да превазиђе Обамино вођство.
Након завршетка примарних избора 3. јуна 2008. године, Обама је стекао довољно делегата да постане предпостављени кандидат. У говору пред својим присталицама, 7. јуна, Клинтонова завршава кампању и подржава Обаму. До краја кампање Клинтонова је освојила 1 640 делегата, а Обама 1 763, у време освајања Клинтонова има 256 суперделегата, а Обама 438. Клинтонова и Обама су, током номинација, добили преко 17 милиона гласова понаособ. Хилари је страствено подржала Обаму на Демократској народној конвенцији 2008. године, и целе јесени учествовала у његовој кампањи.Барак Обама побеђује Мекејна на општим изборима 4. новембра 2008. године. Хиларина кампања завршава се тешко, пуна дугова: дугује милионе долара спољним добављачима, а 13 милиона долара је позајмила сама. Дугове је очистила до почетка 2013. године.


== Америчка државна секретарка ==

Током времена проведеног у кабинету, а у свом завршном говору је и закључила, Клинтонова посматра "паметну моћ" као стратегију за вођство САД-а, у свету различитих претњи и ослабљене централне власти, уз комбиновање са војском добија јача дипломатска власт. Као таква, постала је прва државна секретарка са методично спроведеним приступом снаге. У расправама током употребе војне силе, она је постала радикалнији глас администрације. Знатно је проширила Стејт департмент, што се тиче друштвених мрежа, отварајући званични фејсбук и твитер налог. У превирањима на Блиском истоку, Клинтонова је видела прилику да унапреди једну од централних тема свог мандата, а то је залагање за добробит жена и девојака широм света. Осим тога, у формулацији која је постала позната као Хилари доктрина, она женска права сматра критичним за америчке безбедносне интересе, због везе између нивоа насиља над женама и родне неравноправности унутар државе и изазов међународне сигурности те државе.
Клинтонова је посетила 112 држава током свог мандата, чиме је постала најпропутованији државни секретар у америчкој историји. У вези са тим, магазин Time је написао "Хиларина издржљивост је легендарна". Била је први државни секретар који је посетио Того и Источни Тимор. Већ у марту 2011. показала је да није заинтересована за други мандат уколико Обама буде реизабран на изборима 2012. године. У децембру 2012. године, Обама, након реизбора, номинује новог секретара Керија да буде Хиларин наследник. Последњи дан на функцији државног секретара јој је био 1. фебруара 2013. године. Након одласка, аналитичари су њен мандат оценили као неуспешан.


=== Номинација и потврда ===

Средином новембра 2008. године, новоизабрани председник Обама и Клинтонова разговарају о могућности њеног служења као амерички државни секретар у његовој администрацији. У почетку је била незаинтересована, али 20. новембра, рекла је Обами да ће прихватити позив. 1. децембра, новоизабрани председник Барак Обама званично номинује Хилари Клинтон за позицију државног секретара. Клинтонова је рекла да не жели напустити Сенат, али да јој нова позиција представља "тешку и узбудљиву авантуру". У оквиру номинације и да би се ублажила опасност од сукоба интереса, Бил Клинтон прихвата неколико услова и ограничења у погледу својих текућих активности у William J. Clinton Foundation и Clinton Global Initiative.
Комитет за иностране односе Сената почиње расправу 13. јануара 2009. године, недељу дана пред Обамину инагурацију. Два дана касније, комитет гласа 16 напрема 1 за одобравање Клинтонове. У том тренутку, њен јавни рејтинг је достигао 65 одсто, наквишу тачку још од Левински скандала. 21. јануара, Сенат изгласава Клинтонову 94 напрема 2. Она је заклетву државног секретара и иступање из Сената обавила исти дан. Посала је прва прва дама у служби у кабинету Сједињених Држава.


=== Прва половина мандата ===

Клинтонова још првог дана обавља десетине телефонских разговора са светским лидерима указујући да америчка спољна политика мења правац: "Имамо много штете за поправит". Почиње се залагати за већу улогу Сједиињених Држава у глобалним економским питањима и већи дипломатски приступ, посебно у Ираку, где је Министарство одбране спровело дипломатску мисију. Клинтонова најављује најамбициозније реформе у Стејт департменту. Такође је настојала да институционализује оснаживање права жена у свету.

Марта 2009. године, Клинтонова је надгласала подпредседника Џозефа Бајдена у интерним расправама у вези слања додатних 21.000 војника у рат у Авганистану, и подржава Обамин план на распоред за евентуално повлачење. Истог месеца, Клинтонова представља министру 