Кина, или званично Народна Република Кина (манд. 中华人民共和国, пин. Zhōnghuá Rénmín Gònghéguó), позната и као континентална Кина, држава је у источној Азији. НР Кина има обалу од 14.500 km и граничи се са (смер казаљке сата, од истока ка северу) Вијетнамом, Лаосом, Мјанмаром, Индијом, Бутаном, Непалом, Пакистаном, Авганистаном, Таџикистаном, Киргизијом, Казахстаном, Русијом, Монголијом и Северном Корејом. Главни град је Пекинг.
Кина је четврта по величини земља у свету са површином преко 9,6 милиона km², као и најмногољуднија земља света са преко 1,35 милијарди становника, што је око 20 % од укупног броја становника на свету. НР Кина је једнопартијска држава са владајућом Комунистичком партијом Кине и главним градом Пекингом. Административно је подељена на 22 провинције, пет аутономних региона, четири општина са директном контролом (Пекинг, Тјенцин, Шангај и Чунгкинг) и два региона са специјалним статусом (Хонгконг и Макао). Кина тврди да је Тајван 23. провинција Кине.
Историја Кине је историја једне од најстаријих цивилизација која је била базирана на Хуангхе реци у севернокинеској низији. Током више од једног миленијума, Кинески политички систем је био заснован на наследним монархијама, познатим као династије, које почињу од полумитолошке династије Сја око 2000. п. н. е. Од 221. п. н. е., када је династија Ћин прва покорила више државица и оформила Кинеско царство, држава се ширила, распадала и реформисала више пута. Династија Ћинг је збачена са власти 1911. године када је проглашена република која је разбијена 1949. Након пораза Јапана у Другом светском рату, Комунистичка партија Кине поразила је националисте на континенталној Кини и прогласила Народну Републику Кину у Пекингу 1. октобра 1949, док су се националисти повукли на Тајван.
Од почетка спровођења економских реформи 1978, Кина је постала економија са највећим растом у свету. До 2013. године постала је друга економија по величини по номиналном БДП-у, а такође и највећи извозник роба и услуга. Кина је призната нуклерна сила и има највећу активну војску те други по величини војни буџет. Кина је члан Уједињених нација од 1971, када је заменила Тајван као стални члан у Савету безбедности Организације уједињених нација. Члан је и већег броја формалних и неформалних мултилатералних организација, укључујући Светску трговинску организацију, Азијско-пацифичку економску сарадњу, БРИКС, Шангајске организације за сарадњу, БКИМ и Г20. Према великом броју научника и академика, војних аналитичара, и економских аналитичара, Кина се сматра за потенцијалну супер силу.


== Етимологија ==
Постоје различите теорије о пореклу речи Кина. Традиционална теорија, коју је у 17. веку представио Мартино Мартини је да реч Кина потиче од речи Ћин (秦), најзападнијег кинеског краљевства током династије Џоу. Друга теорија је да реч Кина потиче од персијске речи Цин (چین), који потиче од санскритског Цина (चीन). Први пут ју је забележио 1516. португалски истраживач Дуарте Барбоза. У енглеској литератури назив се појавио 1555.
У руском језику, као и језицима који су били под утицајем руског језика, назив за Кину је Китай.
У Кини се најчешће користи Џунгхуа и Џунггуо, а држава је више пута мењала званично име.


== Географија ==
Народна Република Кина је друга највећа држава у Азији после Русије, а сматра се трећом највећом на свету по површини копна и мора. Кина се граничи са 14 држава: Вијетнамом, Лаосом, Мјанмаром, Индијом, Непалом, Пакистаном, Авганистаном, Таџикистаном, Киргистаном, Русијом, Монголијом и Северном Корејом. Кина је морем одвојена од Тајвана, који сматра својим делом.


=== Рељеф ===

Територија Кине обухвата разноврсне типове рељефа. Више од 2/3 земље заузимају планински венци, брда и висоравни, пустиње и полупустиње. На истоку, уз обале Жутог и Источнокинеског мора, налази се пространа и густо насељена алувијална раван у којој живи око 90 % становништва. Ове области су у озбиљним еколошким условима, што је резултат дуге и интензивне пољопривредне и загађења животне средине.
На северу се налази Монголска висораван. Јужном Кином доминирају брда и ниски планински венци. На западу се простиру високи планински ланци, од којих су најважнији Хималаји, са највишом тачке Кине на источној страни Монт Евереста, док се високе висоравни појављују између сушнијих предела као што су пустиње Такла Макан и Гоби.


=== Воде ===
У Кини постоји многе реке чија је укупна дужина 220.000 km. Реке Кине чине унутрашње и спољашње системе. Спољашње реке, међу којима су Јангцекјанг, Хуангхе, Амур, Бисерна река, Меконг, Нујианг и Јалутсангпо се уливају у Тихи и Индијски, а њихов слив покрива око 64 % државе. Унутрашње реке покривају око 36 % земље, њихов број је мали и налазе се далеко једна од друге. Оне се уливају у језера у унутрашњим областима или се губе у пустињама и сланим мочварама.
У Кини има много језера, укупне површине око 80.000 km². Постоји и око хиљаду вештачких језера. Језера у Кини се такође могу поделити на спољашња и унутрашња. Спољашња су углавном слатководна језера као што су: Појанг, Дунгтинг и Тајху. Унутрашња укључују слана језера, од којих је највеће језеро Ћингхај. Многа језера у унутрашњости су сува, као што је језеро Лоб Нор.


=== Клима ===
Клима Кине је веома разнолика — од суптропске на југу, до умерене на северу. На обали време одређују монсуни, који се јављају због различитих апсорпционе моћи земљишта и океана. Сезонско кретање ваздуха и пратећи ветар доносе велике количине влаге лети и релативно суве зиме. Долазак и трајање монсуна у великој мери одређују број и расподелу падавина у земљи. Огромна разлика у ширини, дужини и висини Кине за последицу има различите температуре и временске режиме, упркос чињеници да највећи део земље лежи у области умерене климе.
Најсевернија кинеска покрајина Хејлунгђанг налази се у области умерене климе, а јужно острво Хајнан у тропима. Температура разлике између ове две регије током зимских месеци је велика, али је у лето разлика се смањује. У северном делу Хеилунгђанга температура у јануару може пасти и до −30 °C, просечна температура — око 0 °C. Просечна температура у јулу ове области је 20 °C. У јужним деловима покрајине Гуангдунг просечна температура се креће од 10 °C у јануару до 28 °C у јулу.
Падавине варирају чак и више од температуре. На јужним падинама Кинлинг падају велике количине кише, највише за време летњих монсуна. Северно и западно од планине вероватноћа падавина се смањује. Северозападна област земље је веома сува, са пустињама (Такла Макан, Гоби, Ордос) и готово без падавина.
Јужне и источне области Кине често (око 5 пута годишње) страдају од разорних тајфуна и поплава, монсуна, цунамија и суше. Велики проблем представљања ширење пустиња, посебно пустиње Гоби. Иако су заштитни појасеви шума сађени још од 1970-их смањили учестаност пешчаних олуја, дуже суше и лоше пољопривредне навике изазивају пешчане олује које муче северну Кину сваког пролећа, а одатле се шире према Кореји и Јапану. Кина губи годишње око 4.000 km² земље због дезертификације. Воде, ерозија и контрола загађења су постале важна питања у односима Кине са другим земљама.


=== Флора и фауна ===
Јужна Кина претежно је прекривена влажним суптропским зимзеленим шумама, средње листопадним, а сјеверна четинарским шумама. Сечуански крај се одликује великим бројем ендемичних врста, а Манџурија ендемичним врстама четињача. У Манџурији су раширене ливаде и пашњаци, а на крајњем истоку и степе. Флора високога планинског појаса убраја се у врстама најбогатије флоре на свету. Шума је јаче развијена на пристранцима који су изложени влажним вјетровима. На шумско подручје отпада око 13,9 % површине Кине. Највећи су шумски комплекси у Манџурији и на планинама Сечуана. У Кини расте око 3000 врста биљака које се користе у медицинске сврхе. Суве завале у унутрашњости Кине и на сјеверу обрасле су травом и грмљем или су полупустиње. За вегетацију, особито за пољопривреду, врло је значајно подручје прапора око средишњег тока реке Хоангјо, које је настало у плеистоценско ледено доба еолским наносима прашине из пустињских крајева средње Азије.


== Историја ==
За више информација погледајте чланак Историја Кине.


=== Праисторија ===
Археолошки докази показују да су рани хоминиди насељавали Кину пре између 250.000 и 2,24 милиона година. У пећини у Џоукоудијену (код данашњег Пекинга) нађени су фосили датирани између 300.000 и 780.000 година пре нове ере. Фосили припадају пекиншком човеку, врсти хомо еректуса који је користио ватру. Остаци хомо сапиенса пронађених на истом локалитету су датирани у период између 18.000 и 11.000 година пре нове ере.


=== Рани династички период ===
Древна Кина је једна од најстаријих цивилизација човечанства. Историја Кине према традиционалним кинеским записима се протеже до времена Три суверена и пет царева пре око 5000 година. Записана историја подржана археолошким доказима потиче из 16. века п. н. е.. Кина је једна од најстаријих континуалних цивилизација на свету. За корњачин оклоп који се користио за прорицање са ознакама које подсећају на древно кинеско писмо из династије Шанг је установљено да потичу из времена око 1500. п. н. е. Кинеска држава потиче од градова-држава у долини Хоангхоа. Записи на оклопима корњача (око 1200. п. н. е.) представља до сада најстарији пронађени облик кинеског писма, и диреткни је претходник данашњег кинеског писма. Династију Шанг је покорила династија Џоу, која је владала између 11. и 5. века п. н. е., мада су централни ауторитет полако поткопавали феудални господари. Много независних држава је на крају настало од ослабљене државе Џоу и стално су међусобно ратовале у 300-годишњем Период пролећа и јесени, тек повремено се супростављајући цару из династију Џоу. До Периода зараћених држава од 5. до 3. века п. н. е. у данашњој Киније је постојало седам моћних суверених држава, свака са својим царем, владом и војском.


=== Царска Кина ===

Година 221. п. н. е. се често узима за годину у којој је Кина уједињена у велико краљевство или царство. Те године Ћин Ши Хуанг је први ујединио Кину. Сукцесивне кинеске династије су развиле бирократски систем који је омогућио кинеском цару да контролише огромну територију.
Конвенционално гледиште на историју Кине је да је држава пролазиле кроз периоде политичког јединства и нејединства, а повремено су њом доминирали туђински народи, од којих се већина стопила са Кинезима. Културни и политички утицаји из многих делова Азије, преношени сукцесивним имиграцијама, ширењима и културним асимилацијама спојили су се у кинеску културу.


=== Касни династички период ===

Династија Ћинг, која је трајала од 1644. до 1912. године је била последња кинеска царска династија. У 19. веку ова династија се суочила са западњачким империјализмом након Првог опијумског рата (1839–42) и Другог опијумског рата са Уједињеним Краљевством и Француском. Кина је приморана да потпише неповољне мировне споразуме, исплати одштету, дозволи ектериторијалност за стране држављане и препусти Хонгконг Британцима по споразуму из Нанкинга из 1842. Први кинеско-јапански рат (1894–95) је за последицу имао губитак утицаја Кине на Корејском полуострву, као и уступање Тајвана Јапану.
Династија Ћинг се такође суочавала са унутрашњим немирима у којима је живот изгубило на милионе људи. Неуспешни Тајпиншки устанак из 1850-их и 1860-их је опустошио јужну Кину. Друге важне побуне су биле Пунти-Хака клански ратови (1855–67), побуна најанаца (1851–68), Мијаоска буна (1854–73), Пантајска побуна (1856–73) и Дунганшки устанак (1862–77). Почетни успех Покрета самоојачања из 1860-их је уназађен низом војних пораза током 1880-их и 1890-их.
У 19. веку почело је велико исељавање Кинеза. Губитке због емиграције појачали су губици у сукобима и катастрофама као што су Севернокинеска глад 1876–79, у којој је умрло између 9 и 13 милиона људи. Цар Гуанг-сји је 1898. предложио план реформи да се успостави модерна уставна монархија, али је његове планове спречила царица Циси. Неуспешни антизападњачки Боксерски устанак (1899–1901) је даље ослабио династију. Иако је Циси подржавала амбициозни програм реформи, Синхајска револуција из 1911–12 је довела до краја династије Ћинг и успостављања Републике Кине.


=== Република Кина (1912—1949) ===

Дана Република Кина је основана 1. јануара 1912, означивши крај царске Кине. Сун Јат Сен, вођа странке Куоминтанг, је проглашен за привременог председника Републике Кине. Међутим, место председника је касније дато Јуан Шикају, бившем генералу династије Ћинг, који је обезбедио пребег на страну револуције читаве пекиншке војске. Јуан се прогласио 1915. прогласио царем Кине, али је био приморан да абдицира и успостави републику због непопуларности, не само међу становништвом, већ и из редову сопствене пекиншке војске и њених команданата.
После смрти Јуан Шикаја 1916, Кина је политички издељена, са међународно признатом али практично немоћном националном владом са седиштем у Пекингу. Обласни господара су имали стварну контролу над својим територијама. Крајем 1920-их, националистички Куоминтанг, под Чанг Кај Шеком, успео је да поново уједињени земљу под својом контролом низом вештих војних и политичких маневара, познатих под именом Северна експедиција. Куоминтанг је преместио главни град државе у Нанкинг и спроводио „политичко туторство“, међуфаза политичког програма Сун Јат Сена Три народна начела за преображај Кине у модерну демократску држава. У пракси, политичко туторство је значило једнопартијску владавину Куоминтанга, али је странка је политички подељена на ривалске фракције. Ова политичка подела је отежала Чангу борбу против комуниста, са којима је Куоминтанг ратовао од 1927. у Кинеском грађанском рату. Куоминтанг је у почетку успешно водио рат, посебно након што су се комунисти повукли у Дугом маршу, али је јапанска агресија и Сијански инцидент из 1936. приморали Чанга да се супротстави Јапану. Јапан је, користећи хаос у коме се нашла Кина, већ 1931. заузео Манџурију и успоставио марионетску државу Манџукуо, а потом постепено ширио свој утицај преко про-јапанских обласних господара.
Други кинеско-јапански рат (1937—1945), део Другог светског рата, изнедрио је нелагодан савез Куоминтанга и комуниста. Јапанска окупација у северној Кини је довела до бројних ратних злочина почињених над цивилним становништвом; укупно је погинуло чак 20 милиона кинеских цивила. Процењено је да је само у Нанкингу током јапанске окупације масакрирано 200.000 Кинеза. Јапан се безусловно предао 1945. Тајван и Пенху су ствљени под административну управу Републике Кине, која је одмах прогласила суверенитет над овим острвима. Кина је изашла из рата као победник, али опустошена и финансијски сломљенаи. Наставак неповерења између Куоминтанга и комуниста довео је до наставка грађанског рата. Године 1947, ступио је на снагу нови устав, али због сталних сукоба многе одредбе устава Републике Кине нису никада спроводене у континенталном делу Кине.


=== Народна Република Кина (1949—данас) ===
Кинески грађански рат завршио је 1949. КП Кине је преузела власт над главнином Кине, сем Тајвана. Куоминтанг се повукао на Тајван и нека мала острва Фуџијана. Мао Цедунг је 1. октобра 1949. прогласио Народну Републику Кину. Мао Цедунг се повукао са позиције председника Кине 1959. после неколико великих економских неуспеха, као што је био Велики скок напред. Ли Шаођи га је заменио, али Мао је и даље имао огроман утицај на партију и остао је генерални секретар КП Кине. Једно време Кином је управљало умерено вођство: Ли Шаођи, Денг Сјаопинг и други, који су започели економске реформе. Мао Цедунг и његови савезници су 1966. лансирали Културну револуцију. Према мишљењу многих историчара то је био покушај да се очисти вођство од умерених елемената. Маови следбеници су то сматрали експериментом директне демократије и први покушај борбе против корупције и других негативних утицаја на кинеско друштво. Развио се Маов култ, а привреда земље је током тога периода назадовала. Дошло је до великог нереда током Културне револуције, па је председник владе Џоу Енлај посредовао у смањивању деструктивности и помагао је умерене елементе. Џоу Енлај је иницирао нормализацију односа са САД, па је Кина 1971. постала члан Савета безбедности ОУН уместо Тајвана, који је дотад представљао Кину. Последњих година живота отворено је критиковао жену Мао Цедунга и преостале припаднике банде четворо. Био је најближи сарадник Денг Сјаопинга и помогао је да се Кина након културне револуције ослободи радикалних елемената.
После Маове смрти 1976. ухапшена је Четворочлана банда, а Денг Сјаопинг је успео да преузме власт од Маовог наследника Хуа Гуофенга. Денг није никад постао шеф партије или државе, али је својим утицајем на партију водио земљу путем економских реформи. Прагматизам којим је водио Кину оцртан је његовим речима: „Није битно да ли је мачка црна или бела, битно је да лови мишеве“. Комунистичка партија је смањила своју свеобухватну контролу. Распуштене су и задруге, а сељаци су почели добијати земљу у закуп. Због тога је дошло до повећања пољопривредне производње.


== Привреда ==
За више информација погледајте чланак Привреда Народне Републике Кине.

Према подацима Међународног монетарног фонда номинални БДП Кине је 2014. износио 10.355.350.000.000 америчких долара. Бруто друштвени производ мерен паритетом куповне моћи исте године је износио 17.632.014.000.000 америчких долара. По оба критеријума Кина је на другом месту у свету иза Сједињених Америчких Држава. Номинални БДП по становнику 2014. године је износио 7.572 US$, док је БДП мерен паритетом куповне моћи по становнику износио 12,893 US$.


=== Економска историја НР Кине ===
Од оснивања 1949. до краја 1978. године, Народна Република Кина је имала планску привреду совјетског типа. Након смрти Мао Цедунга 1976. године и краја Културне револуције, Денг Сјаопинг и ново кинеско руководство почиње са реформама ка стварању тржишне привреде уз одређену улогу државе. Колективизација пољопривреде је напуштена, земљишни поседи су приватизовани а трговина са иностранством је постала главна оријентација државе, због чега су створене Посебне привредне зоне. Неефикасна државна предузећа су реструктурисана а непрофитабилна су одмах затворена што је довело до великих отпуштања радника. За данашњу Кину је карактеристично постојање тржишне привреде засноване на приватном власништву, и она је један од најбољих примера државног капитализма. Држава и даље има главну улогу у стратешким привредним гранама као што су енергетика и тешка индустрија али се број приватних предузећа повећава огромном брзином па је 2008. регистровано тридесет милиона приватних фирми у Кини.

Од почетка економске либерализације 1978. године, Кина има једну од најбрже растућих привреда света. Раст њене привреде углавном се заснива на инвестицијама и извозу. Према подацима ММФ-а, просечан годишњи раст БДП-а Кине између 2001. и 2010. износио је 10,5 %, док је између 2007. и 2011. био једнак укупном расту свих земаља чланица групе Г7. Висока продуктивност, ниски трошкови рада и релативно добра инфраструктура омогућили су јој да постане светски лидер у производњи. Међутим, проблем кинеске привреде је неефикасно коришћење велике количине енергије; што је допринело да 2010. године Кина постане највећи потрошач енергената на свету. Септембра 2013. Кина је постала највећи увозник нафте на свету, док за подмирење више од 70 % потреба за енергијом и даље користи угаљ. Почетком друге деценије 21. века, стопа раста кинеске привреде почела је да се смањује, чему су допринели проблеми на домаћем тржишту кредита, смањена тражња за кинеском робом у свету и светска економска криза.


=== Кинеска привреда у свету ===
Кина је чланица Светске трговинске организације и земља је са највећим обимом спољне трговине, која је 2012. године износила 3,87 билиона долара. Крајем 2010. Кина је располагала далеко највећим девизним резервама на свету у вредности од 2,85 билиона долара, што је представљало повећање од 18,7 % у односу на претходну годину. Током 2012, Кина је привукла највише страних директних инвестиција у износу од 253 милијарде долара, док су кинеске инвестиције у иностранству исте године износиле 62,4 милијарде долара. Процењује се да је 2009. Кина имала 1,6 билиона долара у хартијама од вредности америчке владе, и да је међу страним државама била највећи власник јавног дуга САД са 1,16 билиона долара обвезница министарства финансија САД. Због подцењеног курса своје валуте Кина је изложена критикама представника водећих светских привреда, као и због производње великих количина кривотворене робе. Консултантска фирма Макинси процењује да су укупна ненаплатива потраживања нарасла са 7,4 билиона долара у 2007. на 28,2 билиона долара у 2014. години, што представља 228 % БДП-а Кине.

По конкурентности привреде Кина је 2009. године била на 29. месту у свету, док је према условима пословања 2011. године сврстана на 136. место од 179 земаља. На списку 500 највећих предузећа на свету за 2014. годину часописа Форчен (енгл. Fortune) нашло се и 95 из Кине, са укупним приходима од 5,8 билиона долара. Исте године, Форбс је објавио да је пет од десет највећих предузећа, чијим се акцијама може слободно трговати, из Кине. Међу њима је и банка са највећим штедним улозима, Индустријска и трговачка банка Кине.


== Наука и технологија ==


=== Историја ===

Кина је била светски лидер у науци и технологији до Минг династије. Четри велика открића Кине: прављења папира, компаса, барута и штампарство су се прошириле широм Азије и Европе. Међутим, кинеске научне активности су се смањиле у 14. веку. За разлику од научника у Европи који су прошли кроз научну револуцију, средњовековни кинески мислиоци нису покушали да редукују обсервације природе на математичке законе, и нису формирали школовану заједницу која би могла да има критичко мишљење и могла да преиспитује научни допринос других. Кинеско друштво се концентрисало на литературу, уметност, јавну администрацију, док се наука и технологија сматрала тривијалним и мање битним.
Након више војних пораза у сукобима са западним нацијама у 19. веку, кинески реформисти су почели да промовишу модерну науку и технологију као део политике јачања државе. Грађански рат у Кини се завршио 1949. победом Комунистичке партије, а напори да се организује наука у технологија били су засновани на моделу Совјетског Савеза. Културна револуција (1966-76) имала је катастрофалан утицај на кинеску науку истраживања, јер су научници били прогањани а улагање у истраживања и образовање је било редуковано. Након смрти Мао Цедунга 1976, улагање у науку и технологију је драстично повећано јер је преовладало мишљење да је то стуб модернизације, а започела је и реформа образовног система.


=== Модерна ера ===
После културне револуције, Кина је брзо постала једна од светских водећих технолошких сила, улагајући преко 100 милијарде долара у научна истраживања и развој у 2011. На науку и технологију се гледа као битну ствар за постизање економских и политичких циљева, а сматра се да је то и извор националног поноса до нивоа да се то описује као „техно-национализам“.
Кина је брзо развила образовани систем у коме је наглашен значај науке, математике и инжењеринга; само у 2009. преко 10.000 инжењера је докторирали, а 500.000 дипломирало, што је више од било које друге државе. Кина је такође друга у свету по броју објављених научних радова, само у 2010. објављено је 121.500, укључујући 5.200 у водећим међународним часописима. Кинеске компаније попут Huawei и Lenovo су светски лидери у телекомуникацијама и рачунарству, а кинески суперрачунари се редовно рангирају међу најјачима. Кина је такође и највећи инвеститор у технологије обновљиве енергије.
Кинески космички програм је један од најактивнијих у свету и важан извор националног поноса. Први сателит из Кине је лансиран 1970, а 2003. Кина је постала трећа држава која је самостално посала људску посаду у свемир. 2008. године Кина је извела прву мисију у којој је изведена прва активност ван ракете у Шенгџоу 7 мисији. 2011. је лансирана прва кинеска свемирска станица Тиангонг-1, као први део изградње велике свемирске станице са људском посадом до 2020. Кинески лунарни програм има за план да се 2013. лансира и на месец слети беспилотна летелица, а мисија са лунарним слетањем се планира за 2025.


== Инфраструктура ==


=== Телекомуникације ===
Број корисника мобилне телефоније у Кини већи је од једне милијарде по чему је прва на свету. Такође је и земља са највише корисника интернета, којих је 2013 било више од 591 милиона, или 44 % становништва. Просечна брзина интернета је 2013. износила 3,14 мегабита у секунди.
Чајна телеком и Чајна јуником са 20 % светског тржишта широкопојасног интернета заузимају прве две позиције у глобалним оквирима. Чајна телеком има 50 милиона претплатника, док Чајна јуником има више од 40 милиона корисника.
Кина тренутно развија сопствени систем сателитске навигације под именом COMPASS, који је 2012. почео са радом у Азији, а остатак света би требало да покрије до 2020. године.


=== Саобраћај ===

Од краја деведесетих година двадесетог века, мрежа путева Кине је значајно увећана путем креирања мреже аутопутева. Крајем 2012. дужина аутопутева у Кини је досегла 96.000 km, при чему је само у 2012. направљено 11.000 km. Број власника приватних аутомобила је значајно расте, тако да су 2009. године прететекли број продатих возила у САД, са укупним бројем продатих возила од преко 13,6 милиона. Аналитичари су предвидели да се годишња продаја возила у Кини може да порасте на чак 40 милиона годишње до 2020. Споредни ефекат рапидног раста мреже путева и возила је значајан раст саобраћајних несрећа, углавном због лоше спроведених саобраћајних закона, тако да је само у 2011. страдало 62.000 људи у саобраћајним несрећама.
Кина поседује најдужу мрежу пруга високих брзина са преко 9.767 km. Од тога 3.515 km су пруге са брзинама од преко 300 km. У 2011. је у Кини направљен први воз за високе брзине без стране помоћи. Кина намерава да изгради до 2020. мрежу од 16.000 km пруга високих брзина. Системи брзог транспорта људи се нашироко граде у кинеским градовима у форми мрежа подземних система. Кина такође развија сателитси навигациони систем, који је започео са пружањем комерцијалних навигационих услуга широм Азије 2012. године, а у плану је да се до 2020. постигне покривање целе планете.
Кина је тренутно (2013) највећи градитељ нових аеродрома, а кинеска влада спроводи петогодишњи план улагања од 250 милијарди долара да развије и модернизује домаћи путнички транспорт. У урбаним срединама, и поред раста броја аутомобила, бицикле остају веома значајан вид транспорта, тако да је 2012. године у Кини постоји око 470 милиона бицикла.


== Административна подела ==
За више информација погледајте чланак Административна подела Кине.

Народна Република Кина има суверенитет над двадесет и две провинције (са Тајваном - двадесет три), пет аутономних региона, четири аутономна градска округа и два специјална административна региона које уживају велику аутономију. Тајван је под контролом непризнате државе Републике Кина, али га Народна Република Кина сматра својом двадесет и трећом провинцијом. Део Кине без Тајвана и специјалних административних региона се назива Континентална или Копнена Кина. А део Кине без ових територија, као и без аутономних региона се назива још и Унутрашња Кина.


== Становништво ==

У Кини је 2013. живело 1.360.720.000 људи. Мушкарци чине 51,24 а жене 48,76 % становништ