„Веб” преусмерава овде. За остале употребе погледајте Веб (вишезначна одредница).

Светска мрежа (енгл. World Wide Web, W3, WWW) или једноставно веб је систем међусобно повезаних, хипертекстуалних докумената који се налазе на интернету. Уз помоћ интернет прегледача, корисници могу да гледају веб странице које обично садрже текст, слике, звучни и видео-запис. Веб су створили Енглез Тим Бернерс-Ли и Белгијанац Роберт Кајо, 1990. године, радећи у CERN-у у Женеви. Овај појам се често погрешно користи као синоним за интернет, а заправо означава само једну од услуга које омогућава интернет.
Саставни делови веба су сервер, клијент, HTML, URL и HTTP.


== Основни подаци ==
Светска мрежа је интернационална мрежа компјутерских база података које користе интернет и његов посебан систем за повезивање информација. Одмах по настајању, а данас више него тада, светска мрежа била је непрегледно море са информацијама које теку, које се мењају и по облику и по садржају. За свет медија светска мрежа (WWW) била је право откривење, нешто сасвим ново у компјутерском и медијском свету.
Термин WWW потиче од речи World Wide Web што у преводу на наш језик значи светска мрежа. WWW је огромна мрежа линкова, текстуалног садржаја и мултимедије која представља садржај wеб сајтова повезаних на интернет. WWW странице су у ствари URL адресе помоћу којих може на мрежи да се пронађе жељени скуп информација презентован у аудиовизуелним форматима.
Веб се састоји од три формата: URL (Uniform Resource Locator) – путем којег се одређује свакој страници адреса на којој се налази, HTTP (Hypertext Transfer Protocol) – којим се одређују начини на које сервер и браузер међусобно комуницирају, HTML (Hypertext Markup Language) – помоћу којег се шифрира порука тако да може да се прикаже на различитим медијима.


== Настанак Светске мреже ==
Почетком 1988 године је Тим Бернерс-Ли одлучио на темељу развоја програма ENQUIRE израдити новији компјутерски систем с далеко већим могућностима преноса података преко 'мреже'. Идеја за WWW настала је 1989. године у женевском ЦЕРН – у, Центру за атомска истраживања. ЦЕРН је 1991. године први пут употребио софтвер уз помоћ којег су се могле добити информације меморисане на различитим мјестима. WWW је била апликација која је интернету помогла да доживи експанзију и изван науке.
Светска мрежа је званично представљена 6. августа 1991. године од стране њеног изумитеља, Тим Бернерс-Лија. Направљена је да буде библиотека људског знања, људске културе, која дозвољава креирање индивидуалних сопствених веб сајтова преко којих људи могу размењивати идеје и све остало путем овог канала.


== Функција ==
Термини Интернет и WWW се данас свакодневно користе у комуникацији између људи. Међутим, иако их многи поистовећују, Интернет и WWW нису исто. Интернет је глобални систем повезаних компјутерских мрежа. WWW је само један од сервиса које Интернет пружа. Он је скуп текстуалних докумената и осталих садржаја до којих се долази преко линкова и имена веб сајтова у чему вам помажу браузери и сервери.
Многа имена сајтова почињу са WWW због дугогодишњег коришћења од када је WWW измишљен. Међутим то већ одавно није потребно па данас све више сајтова одлучује да своје име представи без префикса WWW. Због тога би сваки сајт требало да има редирекцију, преусмеравање, да би и они који име сајта куцају са WWW дошли 