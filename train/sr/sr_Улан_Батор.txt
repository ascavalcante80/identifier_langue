Улан Батор (мон. Улаанбаатар) је главни град Монголије. Налази се на надморској висини од 1350 метара, на реци Тул. Према процени из 2013. године, град је имао преко 1,3 милиона становника.


== Историја имена града ==
У периоду 1639–1706, град је био познат под именом Урга (мон: Өргөө, стан), а од 1706–1911. као Их Хуре (мон: Их = велики, Хүрээ = логор). По стицању независности 1911, име града је промењено у Нијслел Хуре (мон: Нийслэл = главни, Хүрээ = логор).
Када је Монголија 1924. проглашена за народну републику, њена престоница је добила садашње име, у значењу „црвени херој“. То се име односи на националног јунака Дамдина Сухбатора који је уз помоћ Црвене армије ослободио Монголију од Кинеза. Његова статуа се налази на главном градском тргу.


== Географија ==
Улан Батор се налази на око 1.500 метара надморске висине, источније од центра Монголије на реци Тули, притоци Селенге, у подножју планине Богд Кан. Богд Кан је широка, пошумљена планина која се уздиже до 2.250 метара изнад Улан Батора. Она представља границу између степске зоне на југу и шумске области на северу. Она је такође један од најстаријих резервата, заштићена законом још у 18. веку. Шуме које окружују град састоје се од зимзелених борова, листопадних четинара и брезе, док се шума око речне долине састоји од широколисне, листопадне тополе, врбе и бреста. Поређења ради, Улан Батор се налази на истој географској ширини као и Беч, Минхен и Орлеан. Лежи на приближно истој дужини као Чунгкинг, Ханој и Џакарта.


=== Клима ===
Захваљујући својој великој надморској висини, релативно велике географске ширине, удаљености од више стотина километара од обале, као и ефеката сибирског антициклона, Улан Батор представља најхладнију престоницу на свету, са утицајима монсуна, хладне полу-сушне климе која се граничи са субполарном и влажном континенталном климом.
Град има кратка и топла лета, а дуге, хладне и суве зиме. Најхладније јанурске температуре, обично пре изласка сунца, су између -36 и -40 °C, без ветра, због температурне инверзије. Већина годишње количине падавина од 267 мм падне од јуна до септембра. Највећа забележена количина падавина икад забележена је 659 мм у астрономској опсерваторији на планини Богд Кан. Улан Батор има просечну годишњу температуру од -0,4 °C.
Град лежи у зони вечитог леда, што значи да је грађење тешко на заклоњеним местима због тога што се тамо лед не топи у потпуности, али је лакше на чистијим местима где се лед отопи за време лета. Приградски становници живе у традиционалним јуртама. Екстремне температуре иду од −49 °C до 38,6 °C.


== Знаменитости ==
Редовни туристички водичи обично препоручују манастир Гандан, социјалистички спомен-комплекс у Зајсану са прелепим погледом на град, Зимски дворац на планини Богд Кан, трг Сукбатар и оближњи манастир Чојин Лама.