Универзитет (скраћено од лат. universitas magistrorum et scholarium — заједница учитеља и ученика) или свеучилиште је аутономна висока школа која даје дипломе и звања. Циљ универзитета је преношење старих и стварање нових знања (истраживање). Универзитети су састављени од више факултета.
Од времена средњег века у Европи универзитети су се усталили као самоуправна удружења професора и студената која слободно (академска слобода) одлучују о наставним програмима и истраживачким пројектима. Универзитети имају привилегију да додељују академска звања, на пример дипломе. Универзитетско образовање се још назива високим образовањем.
Појавом средњовековних универзитета у Европи манастири су изгубили монопол на знање. У централној и северној Европи свештенство је до модерног доба доминирало у настави.
За разлику од виших школа и академија, универзитете карактерише интересовање за широки спектар области. Типичне су класичне хуманистичке студије филозофије (филологија и историја), познате још у античко доба, затим медицина, теологија и право. До ренесансе, природне науке и математика су предаване као гране филозофије. Више школе и академије се обично концентришу на само једну област, попут технологије, уметности или медицине. Технички универзитети нуде велики избор предмета, али се концентришу на инжењерске дисциплине.
Академије уметности се баве проучавањем науке о уметности и једнаке су у рангу са универзитетима. Оне се баве ликовним уметностима, визуелним комуникацијама, архитектуром, музиком, глумом и филмом.
Постоје и концепти специјализованих универзитета: спортски универзитет, војни универзитет.
Универзитети се финансирају из државних или приватних извора, али тако да задрже независност. У Северној Америци чест је случај да се универзитети финансирају путем фондација. Приходи фондације потичу из економских прихода, донација и наслеђа. Постоји опасност да универзитет потпадне под утицај државе, спонзора, или да због високе школарине ограничи број студената на финансијску елиту.
Универзитетско образовање се заснива на науци и њеној примени у професионалној пракси. Колеџи се такође баве образовањем, али немају право да додељују докторске титуле.


== Историја ==
Из средњовековних школа развили су се универзитети. Прве универзитете чинили су богословски, правни и медицински факултети. У земљама западне Европе први универзитети основани су у XII веку. У Цариграду је висока школа постојала од давнина и ту се изучавало право и филозофија.


=== Значајни датуми ===
367. п. н. е.: Академија коју је основао Платон у Атини.
258: Универзитет у Нанкингу је била најстарија високошколска институција на свету
737: Универзитет у граду Зитуна у Тунису, био је први универзитет у муслиманском свету
859: Оснивање првог европског средњовековног универзитета Магнаура у Константинопољу.
859: Универзитет Ал Карауин у Фесу (Мароко) је најстарији и даље активни универзитет на свету
970: Основан је Универзитет Ал Азхар у Каиру
1088: Оснивање Универзитета у Болоњи, најстаријег универзитета западног света
око 1150: Почиње са радом Универзитет у Паризу
око 1167: Оснивање Универзитета у Оксфорду
1209: Оснивање Универзитета у Кембриџу.
1218: Алфонс IX оснива Универзитет у Саламанки
1222: Група професора са Универзитета у Болоњи оснива Универзитет у Падови
1233: Настаје Универзитет Ал Мустансирија у Багдаду
1257: Француски теолог Робер де Сорбон оснива Универзитет Сорбона у Паризу
1290: Оснивање Универзитета у Коимбри
1348: Цар Карло IV оснива Карлов универзитет у Прагу.
1364: Казимир Велики оснива Јагелонски универзитет у Кракову
1386: Оснивање Универзитета у Хајделбергу
1425: Папа Мартин V оснива Католички универзитет у Лувену
1477: Оснива се Универзитет у Упсали, најстарији и најреномиран