Камила је род папкара који обухвата две савремене врсте. Род насељава пустињска и полупустињска подручја Африке и Азије, а пренесен је и у Аустралију. Она је једна од најстаријих човекових помоћника и људи у Египту је користе већ више од 3 000 година.
Попут лама, које припадају истој породици, разликују се од осталих папкара по томе што се ослањају на последњи и претпоследњи чланак прста. Други и пети прст су им током еволуције потпуно ишчезли. Зуби су им селенодонтни. Имају очњаке у горњој вилици, а број секутића је смањен, имају их само по један са сваке стране. Немају трећи желудац (омасум), чиме се разликују од правих преживара. Желудац им је иначе вишекоморни и у наборима слузокоже желуца задржавају воду. Зато камиле могу дуго, и до 8 дана, да издрже без ње. Такође, дуго могу да издрже и без хране јер су им у грбама смештене масне резерве. Дуго времена није било познато да ли осим доместификованих постоје и дивље врсте. Пронашао их је руски истраживач Пржевалски у пустињи Гоби.
Грба једне камиле представља право складиште масноћа, које потом служи за исхрану њеног тела за време док је на путовању. Данима пре поласка на дужи пут камила само једе и пије, а она може толико појести да јој на леђима нарасте грба масти тешка и до педесетак килограма. Поред грбе, камила има торбе у облику флаша смештене попут облоге на зидовима стомака, што је прави резервоар за воду. Тако опскрбљена основним залихама може да преваљује велике раздаљине, па путује до неколико дана преко пустиње од једног до другог извора воде, а да је не пије и да ј