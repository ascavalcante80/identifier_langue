Летње рачунање времена (енгл. Summer time или Daylight saving time (DST)) или летње указно време, је договор по којем се преко лета часовник помера да би послеподнева имала више дневног светла него преподнева. Спроводи се тако што се службено време помери унапред у позну зиму или рано пролеће, а врати назад у јесен. Време се обично помера за један сат, али тачан број часова и датуми измена се одређују локално, и подложни су променама. Овакво подешавање доприноси бољем прилагођавању и већем искоришћавању дана и штедње енергије.
Летње указно време се у већини земаља користи у регионима између тропско-екваторског региона и поларних подручја, због већег утицаја на дужину обданице за време лета и зиме. Све европске земље користе летње указно време: Западноевропско летње време, Средњоевропско летње време, Источноевропско летње време, Московско летње време; од уобичајне зоне преко зиме, нпр. Средњоевропско време.
Датум када почиње рачунање летњег времена је различит од државе до државе. Померање времена се у већини случајева врши у ноћи између суботе и недеље, да не би узроковало веће проблеме за радно становништво.
На северној хемисфери, летње време почиње од последње недеље у марту или прве недеље у априлу, и завршава се последње недеље у октобру. Од 2007. године и САД на летње рачунање времена прелази последње недеље у марту. Америчке државе Хаваји и Аризона не прелазе на летње време. Од 2002, Европска унија, као и остале земље у Европи су одредиле да почетак летњег времена почиње последње недеље у марту и завршава последње недеље у октобру (CEST).
Србија је почела да користи летње рачунање времена први пут 27. 3. 1983. Од 1995. године сатови су се враћали у последњој седмици септембра и то на основу одлука које је доносила Влада, а касније је донет закон којим је летње рачунање времена усклађено са Европском унијом.
На јужној хемисфери, почетак и крај летњег времена је обрнут од северне.