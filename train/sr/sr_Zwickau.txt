Цвикау (њем. Zwickau) је град у њемачкој савезној држави Саксонија. Једно је од 33 општинска средишта округа Цвикау. То је четврти град Саксоније по величини, након Лајпцига, Дрездена и Кемница. Са околним градовима, Цвикау је део регије „Саксонски троугао“. Најближи већи градови су Кемниц, који се налази око 31 километар источно, и Гера, око 33 километра северозападно. Посједује регионалну шифру (AGS) 14524330.


== Географски и демографски подаци ==

Град се налази на надморској висини од 241-444 метра. Површина општине износи 102,5 km². У самом граду је, према процјени из 2010. године, живјело 94.887 становника. Просјечна густина становништва износи 925 становника/km².


== Историја ==

Већ у 7. веку населили су се Словени у области између река Елбе и Зале, у 10. веку уследила је христијанизација Словена и досељавање германских становника. Име Цвикау потиче од лужичкосрпске речи Świkawa, што по једној теорији потиче од имена словенског бога Сварога, а по другој од речи која значи долина.
Цвикау се први пут помиње 1118, у повељи бискупа Дитриха I од Наумбурга. У њој се не помиње конкретно насеље, већ група словенских насеобина. Градске привилегије, Цвикау је добио 1212. Манастир фрањеваца са школом је подигнут 1232. у Цвикауу. Градско веће је почело да управља градским пословима 1273.
Под руководством Георгиуса Агриколе, у Цвикауу је 1519. основана грчка школа. Наредне године, она се ујединила са латинском школом. Цвикау је постао један од најзначајнијих центара издаваштва у доба Реформације, тако да су га називали „Тврђава Реформације“.
Од средњег века у Цвикауу се развијало рударство, нарочито експлоатација каменог угља. Последњи рудник је затворен 1970-их.

Најпознатији грађанин Цвикауа, композитор Роберт Шуман, рођен је овде 1810.
Август Хорх је 1904. у Цвикауу основао фабрику аутомобила, која је пет година касније добила име Ауди. Од тог времена, у граду су се непрекидно производили аутомобили. У периоду октобар 1957. до априла 1991. у Цвикауу се склапао Трабант. Данас, фабрика Фолксваген у граду производи моделе Голф и Пасат.
Током Другог светског рата, Цв