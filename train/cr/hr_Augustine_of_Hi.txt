Sveti Augustin ili Aurelije Augustin (lat.: Aurelius Augustinus Hipponensis; Tagasta, 13. studenog 354. - Hippo, 28. kolovoza 430.), sjevernoafrički pisac, teolog i jedan od najutjecajnijih kršćanskih učitelja. Koristi Platonovu filozofiju za izražavanje kršćanskih ideja.


== Životopis ==
Rođen je kao Augustin u Tagasti (današnji Alžir). Bio je sin rimskog činovnika - poganina (Patricija) i majke kršćanke (sv. Monika). Kao dječak pokazivao je iznimnu znanstvenu oštroumnost. Nakon što je napustio dom kako bi učio u Madauri, vratio se kući kad je imao 16 godina. U to vrijeme je počeo vezu s nekom ženom koja je trajala 15 godina. U dobi od 19 godina započeo je istraživati perzijski nauk - maniheizam. Ta je škola spajala elemente kršćanstva, gnostike i poganstva naglašavajući borbu svjetla i tame.
Godine 383. preselio se iz Kartage u Rim, a godinu potom u Milano, gdje se ponovo susreo s kršćanstvom. U svojoj autobiografiji opisuje kako je jednog dana, dok je sjedio u vrtu, začuo dječji glas: "Uzmi čitaj!", te je odsutan duhom uzeo "Poslanicu sv. Pavla apostola Rimljanima" i pročitao sljedeće:
"...zaodjenite se Gospodinom Isusom Kristom i u brizi za tijelo ne pogodujte požudama."
Pročitavši to, sav potresen odlazi do biskupa Ambrozija te posjećuje njegove propovijedi. Godine 387. odlučio se krstiti. Naredne godine vraća se u Sjevernu Afriku i 391. godine zaredi se za svećenika, gdje je 395. godine izabran za hiponskog biskupa. Tamo ostaje do smrti 430. godine. Kroz cijelo svoje učenje, Augustin je naglašavao potrebu preobraćenja kao temeljnu poruku evanđelja. Postao je glasovit po svojoj jasnoći i nauku. Pisari su bilježili njegove govore, koji su kasnije prepisivani i dijeljeni drugim biskupima. Njegova su učenja spoj ljubavi prema Bogu i žudnje za Njegovim boljim upoznavanjem, pa se svi Kršćani mogu poistovjetiti s njegovim učenjem.
U Augustinovoj filozofiji Bog ima središnje mjesto, i On je uzrok i svrha svega, svemoguć je, premudar i pre