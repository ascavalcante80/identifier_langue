Ford Motor Company (eller Ford NYSE: F) er en amerikansk multinational bilfabrikant med hovedsæde i Dearborn, Michigan, USA. Virksomheden er grundlagt af Henry Ford den 16. juni 1903. Koncernen sælger biler kommercielle køretøjer under Ford-mærket og luksusbiler under Lincoln-mærket. Tidligere har koncernen også fremstillet lastbiler, traktorer og bildele. Ford ejer en lille del af Mazda og Aston Martin. Ford Motor Company er børsnoteret på New York Stock Exchange og styres af Ford-familien, tiltrods for de har en mindre ejerandel. Baseret på det samlede bilsalg i 2010 er Ford Motor Company den næst største bilproducent I USA og femte størst på verdensplan. Fords globale omsætning i 2009 var på 118,3 milliarder dollars ifølge Fortune 500. I 2008 producerede Ford 5,532 millioner biler og samme år var antallet af ansatte hos Ford 230.000. I 2009 afstedkom finanskrisen, at Fords produktion faldt til 4,817 millioner. Selskabets nettoindkomst i 2010 var på 6,6 milliarder dollars.


== Historie ==

I de første år efter stiftelsen i 1903 producerede Ford Motor Company kun et par biler om dagen, men med introduktionen af den prisbillige Ford T i 1908 fik virksomheden succes. Med Ford T nåede bilen for første gang ud til masserne i USA. For at kunne skabe en prisbillig bil, som masserne havde råd til effektivisere produktionen. Det medførte, at Ford som den første virksomhed begyndte at bruge samlebånd i produktionen. Dette betød, at man gik fra, at det tog 12,5 time at lave en bil, til at man nu kunne lave den på 2 timer og 40 minutter. Til gengæld var der tale om masseproduktion uden hensyn til individuelle kundespecificerede ønsker. Henry Ford skal have sagt: "Folk kan få deres bil i enhver ønskelig farve, så længe den er sort!". Det tog en dag længere at tørre andre farver end sort, så for ikke sinke produktionen, brugte man kun sort. En anden nyskabende ting Ford indførte for at øge produktiviteten, var at fordoble arbejdernes lønninger og mindske deres arbejdstid til 8 timer om dagen. Dette medførte mindre udskiftning blandt medarbejderne, og med en produktivitetsstigning tilfølge.
Succesen for Ford T var så stor, at man fra 1917 til 1923 ikke brugte nogen penge på reklamer. Konkurrenterne begyndte dog efterhånden at forbedre sig og tilbyde biler med flere features, mens Ford Motor Company stadig kun havde Ford T. Derfor stoppede produktionen af Ford T i 1927, efter at man havde solgt ikke mindre end 15.000.000 eksemplarer.
Under depressionen i 1930'erne faldt bilsalget kraftigt, og Ford Motor Company var nødt til at lukke 27 af koncernens 35 fabrikker, og ikke før 1939 nåede man op på samme salg som i 1929. Med udbruddet af 2. verdenskrig begyndte Ford at levere til hæren, bl.a. jeeps og flyvemaskiner.


=== I Danmark ===

Det danske datterselskab, Ford Motor Company A/S, blev etableret 25. juni 1919 og er et af de ældste europæiske datterselskaber, der blev etableret for at samle og forhandle Ford T.


== Modeller ==
Ford producerer køretøjer under eget navn og under navnet Lincoln i USA. Modellen Edsel blev introduceret i 1958 men måtte udgå af produktion allerede i 1960 på grund af lave salgstal. Modellen Merkur blev introduceret i 1985 men udgik af samme årsag. I 2010 udgik også Mercury-modellen, som Ford introducerede i 1939, på grund af lave salgstal
I 1989 opkøbte Ford Motor Company Aston Martin (UK), som selskabet siden solgte i 2007 for blot at beholde en minoritetsandel. Ford opkøbte også det svenske bilmærke Volvo og solgte det videre i 2010. I 2008 reducerede Ford sin andel i Mazda fra 33.4% til 13.4%, og i 2010 blev andelen reduceret yderligere til blot 3%. Ford solgte Jaguar og Land Rover (UK) til indiske Tata Motors i 2008.
På nuværende tidspunkt sælger Ford Motor Company sine modeller under mærkerne Ford og Lincoln.


== Miljøinitiativer ==
I 2008 bekendtgjorde Ford, at seks af selskabets mere brændstofeffektive europæiske modeller ville blive indført i Amerika. Nogle af de nye versioner af Crown Victoria-modellen kører på naturgas (Compressed Natural Gass – CNG). Visse biler, der kører på CNG, har to brændstoftanke – en til benzin og en anden til CNG. Motoren kan indstilles, alt efter hvilken type brændstof der ønskes.


=== Brændstoffleksible modeller ===

Brændstoffleksible køretøjer produceres en særlig måde, så de kan køre på en bred vifte af bio-brændstoffer. Disse køretøjer fungerer godt på både ren benzin og blandinger af benzin og ethanol som for eksempel E85. E85 består af 15% benzin og 85% ethanol. E100 kan også benyttes til brændstoffleksible køretøjer. Dog er tankstationer, der tilbyder disse brændstoftyper, forholdsvis sjældne i USA, hvilket besværliggør markedsføringen af de brændstoffleksible modeller.
I USA planlægger Ford at producere 250.000 køretøjer om året, der kan køre på E85.
De brændstoffleksible Fordmodeller, der sælges i Europa og Nordamerika, er:
Ford Crown Victoria
Ford F-150
Ford C-MAX
Ford Focus
Ford S-MAX
Ford Mondeo
Ford Taurus
Ford Galaxy
Ford Explorer
Ford Ranger
Mercury Grand Marquis
Ford Expedition og EL/MAX
Lincoln Town Car
De modeller, der kører på E100 og sælges i Brasillien er:
Ford EcoSport
Ford Courier
Ford Focus
Ford Fiesta
Ford Ka


=== Elbiler ===
Ford Motor Company forventer, at elkøretøjer vil udgøre en stor del af selskabets produktlinje om ti år. Ford vil i samarbejde med Coulomb Technologies tilbyde ca. 5.000 gratis opladningsstationer beregnet for hjem, der tilhører de første købere af Fords elkøretøjer.


=== Hybride elbiler ===

Ford opnåede forbedret brændstofeffektivitet i 2005 med introduktionen af den hybrid-elektriske model Escape. Ford lancerede som det første bilselskab en hybrid elektrisk SUV. Ford Escape var desuden den første hybrid elektriske bil, der kunne køre på E85. i 2005 annoncerede Ford sit mål om at nå op på en produktion af 250.000 hybridbiler i 2010. Ca. et år senere bekendtgjorde selskabet dog, at målet ikke ville blive nået. Ford planlægger nu hybridversioner af Lincoln MKX og Ford Edge.
Mercury Milan Hybrid og Ford Fusion Hybrid blev begge lanceret på det amerikanske marked i marts 2009 som 2010-modeller.
De kommende og nuværende Ford hybrid elektriske modeller er:
Mercury Mariner
Ford Escape Hybrid
Ford Edge/Lincoln MKX
Mercury Milan/Ford Fusion Hybrid


=== Hydrogen ===

Ford forsker løbende i brændstofcelleteknologier og har allerede demonstreret teknologier, der bygger på hydrogen-elektrisk ICE (internal combustion engine).
Ford har ligeledes lanceret busser, der kører på hydrogen. Busserne benyttes hovedsageligt i messecentre og lufthavne. En hydrogen brændstofcelleversion af Ford Explorer SUV blev fremvist i 2006.


== Racerløb ==


=== Stock biler ===
Ford er blandt producenterne i de tre NASCAR-løb (Camping World Truck Series, Nationwide Series and Sprint Cup Series), hvor to af de vigtige teams er Yates Racing og Roush Fenway Racing. Den mellemstore Ford Fusion representerer Ford ved Sprint Cup racerløbet, mens Ford Mustang repræsenterer selskabet ved Nationwide Series. Ved Camping World Truck Series repræsenteres Ford med F-150 modellen. Ford har vundet otte mesterskaber i produktion i Sprint Cup Series.


=== Formel 1 ===
I mange år var Ford dybt involveret i Formel 1. Fra 1967 til 2004 leverede selskabet motorer til en række teams, og teams som McLaren og Team Lotus vandt 176 Grand Prix med Fordmotorer i perioden.


=== Rally ===
Ford har været aktivt involveret i WRC (World Rally Championship) siden 1973. Siden sæssonstarten i 2002 har Ford som den eneste producent nogensinde vundet point i 92 løb i træk.


=== Ford sportsmodeller ===

Siden 1964 har sportsmodeller produceret af Ford spillet en stor rolle i racerløbsverdenen. I 1960’erne vandt Ford GT40 24-timers racerløbet i Le Mans fire gange. Det internationale Championship for Makes i 1968 blev ligeledes vundet med Ford GT40. Fordi Ford Mustang har domineret en lang række mesterskaber, regnes bilen generelt for at være en af de mest succesfulde racerbiler, Ford har produceret.


== Busser ==

Skønt Ford tidligere har produceret busser, regnes selskabet nu til dags for en sekundær producent på markedet for busser. Nogle af Fords ældre busmodeller er:
Ford Model B
Ford Model T
Ford B500
Ford 69-B
Ford 49-B
Ford 79-B
Minibussen Ford Transit bliver produceret i Europa og er klassificeret som et PCV (Passenger Carrying Vehicle). Nogle af de tidligere europæiske modeller var:
N-138
EM


== Traktorer ==
I tidligere tider producerede “Henry Ford and Son Company” traktorer i Springwells, som var Henrys fødeby. Ford udvidede traktorproduktionen i 1986. Siden blev selskabet Ford-New Holland oprettet. Selskabet opkøbte Versatile Tractors i 1988. Ford-New Holland blev siden opkøbt af Fiat og skiftede navn til New Holland.


== Ford International ==
Ford er kendt over hele verden. De første udenlandske salgssteder blev oprettet i Frankrig, mens England i 1911 blev det første land uden for USA, hvor Ford oprettede en fabrik. Ford har 47 produktionssteder i Europa. I 1919 blev den danske afdeling af Ford etableret med hovedkvarter i Kø