Hviderusland (hviderussisk: Беларусь, tr. Bielarus), officielt Republikken Hviderusland (hviderussisk: Рэспубліка Беларусь, tr. Respublika Bielaruś), er et land i det østlige Europa.
Landet var tidligere en del af Sovjetunionen. Hviderusland har 9,6 millioner indbyggere (2009), hvoraf 11,5 % er russere. Hviderusland blev selvstændigt i 1991, da Den hviderussiske socialistiske sovjetrepublik erklærede sin uafhængighed fra Sovjetunionen. Igennem historien har hviderusserne været underlagt nabolandene Polen-Litauen og Det russiske Kejserrige; dagens Hviderusland er en videreførelse af sovjetrepublikken, der blev oprettet i 1919. Landet fik sine nuværende grænser i 1945 i forbindelse med afslutningen af Anden verdenskrig. Siden 1994 er Hviderusland blevet ledet af præsident Aleksandr Lukasjenko. Lukasjenko styrer landet med hård hånd, og internationale organisationer beskylder regimet for en mængde brud på menneskerettighederne. Dette har ført til, at Hviderusland i høj grad er isoleret på internationalt plan og landet er blandt andet udelukket fra Europarådet.


== Historie ==


=== Tidlig historie ===
I Hviderusland er der fundet levn fra Homo erectus og neandertalerne samt senere fund fra yngre stenalder mellem 5000-2000 f.Kr., hvor den båndkeramiske kultur dominerede. Forskellige kvægavlere strejfede gennem området omkring 1000 f.Kr. Omkring år 500 f.Kr. havde slaverne taget ophold i området, dog under skytisk pres i udkanten af deres territorium. Forskellige asiatiske barbarer invaderede regionen, herunder hunnerne og avarerne ca. 400-600-tallet, men truede ikke den slaviske tilstedeværelse.


=== Fyrstedømmet Polotsk og Den polsk-litauiske realunion ===
Den første statsdannelse til dagens Hviderusland opstod i slutningen af 800-tallet. Fyrstedømmet Polotsk dominerede området frem til 1300-tallet, hvor området blev en del af Storfyrstendømmet Litauen. Hviderusland var en del af Den polsk-litauiske realunion indtil Polens tredje deling i 1795, hvorefter landet blev en del af det russiske imperium.


=== 1900-tallet til nu ===
Efter første verdenskrig blev Hviderusland en socialistisk republik, og blev en del af det nyetablerede Sovjetunionen. Med undtagelse af nogle år, hvor landet var under tysk Okkupation under anden verdenskrig, forblev Hviderusland en del af Sovjetunionen indtil unionens opløsning i 1991. I 1994 blev Aleksandr Lukasjenko præsident i landet og har beholdt magten lige siden.


== Geografi ==

Hviderusland er hovedsageligt et fladt land uden naturlige grænser som dækker et areal på 207.600 kvadratkilometer. Nabolandene er Rusland i øst og nordøst, Letland i nord, Litauen i nordvest, Polen i vest og Ukraine i syd. Landskabet præges af omkring 3.000 floder og 4.000 indsøer, skov og marker samt visse steder sumparealer, mens man i nord finder bakker op til 345 meter over havoverfladen.
Hviderusland har et typisk indlandsklima, med fugtige, kolde vintre og varme, fugtige somre. Januar – 5 grader Celsius, juli + 18 grader Celsius.


== Politik ==


=== Styreform ===
Officielt er Hviderusland en republik, men reelt er landet et diktatur. Under præsident Aleksandr Lukasjenkos styre er det ulovligt at forsamles i større grupper, pressen er underlagt censur, der er ikke ytringsfrihed og religionsfrihed. Der bliver afholdt valg i landet, men internationale observatører har fundet omfattende eksempler på valgfusk. Ved det sidste valg blev oppositionsledere og demonstranter arresteret, og først løsladt efter valget.


=== Menneskerettigheder ===
Vestlige menneskerettighedsorganisationer som Amnesty International har udtrykt sin bekymring for en række menneskerettighedsbrud i landet. Blandt disse er forsvindinger, politivold og manglende ytringsfrihed og organisationsfrihed. Lukasjenko-administrationen bliver også beskyldt for at slå ned på fagforeninger, oppositionsbevægelser, ikke-ortodokse kirkesamfund, ikke-statslige organisationer og, organisationer som kæmper for minoritetsrettigheder. Hviderusland er det sidste land i Europa som praktiserer dødsstraf.


=== Administrativ inddeling ===

Hviderusland er delt ind i seks voblaster (~ regioner), der har navn efter deres administrationscentrum. Hver voblast har en valgt politisk forsamling (oblsovet), og en administration udnævnt af præsidenten. Voblastene er inddelt i et antal rajoner (~ kommuner).
Derudover har landets hovedstad Minsk en særskilt administrativ status (horad). Minsk er administrationscentrum i Minsk voblast, men ikke en administrativ del af voblasten.


=== Forsvars- og udenrigspolitik ===
Hvideruslands hær består af en hær og et luftforsvar.Siden landet ikke har nogen kystlinje har det heller ikke noget søforsvar.Hvideruslands forsvar bruger praktisk talt udstyr det har arvet fra Sovjetunionen og meget af det anses som forældet.Hviderusland har værnepligt med en tjenestetid på 12 eller 18 måneder.
Den hviderussiske socialistiske sovjetrepublik var en af grundlæggerne af FN i 1945 og Republikken Hviderusland har siden uafhængigheden fra sovjetunionen i 1991 overtaget sovjetrepublikkens plads i FN.Hviderusland er også medlem af SNG og SNGs administrationscenter ligger i Hvideruslands hovedstad Minsk.Hviderusland er også medlem af OSCE, Partnerskab for fred og Det nordatlantiske samarbejdsråd.Hviderusland har sammen med Rusland dannet Statsforbundet Rusland og Hviderusland.


== Samfund ==


=== Demografi ===
81% betegner sig som etniske hviderussere, mens 11% betegner sig som russere. Derudover findes der et betydeligt polsk (ca. 4%) og ukrainsk (ca. 2%) mindretal.


=== Sprog ===

Både hviderussisk og russisk er officielle sprog i Hviderusland. Den hviderussisk grundlov giver også en vis beskyttelse for minoritetssprog.
Russisk er det mest brugte sprog i Hviderusland. 63% af befolkningen bruger russisk til daglig, også blandt etniske hviderussere dominerer russisk. Etniske ukrainere og jøder i Hviderusland taler hovedsageligt russisk. Blandt den polske minoritet er hviderussisk det mest talte sprog og russisk nummer to. Polsk tales af under 5 % af det etniske polakker.


=== Religion ===
Den hviderussiske grundlov garanterer religionsfrihed, men i praksis overholdes dette ikke af myndighederne. På trods af at der ikke er nogen statskirke har Den hviderussisk-ortodokse kirke (som er en del af Den russisk-ortodokse kirke) en særstilling, og der er en vis grad af diskriminering mod protestanter. Udenlandske missionærer har store problemer med at operere i Hviderusland, og landet har været plaget af antisemitisme.
80 % er russisk-ortodokse, 14 % katolikker, 4 % tilhører østlige religioner (muslimer, bahaier og hinduer) og 2 % er protestanter. 18 % af de ortodokse og 50 % af katolikkerne går jævnligt i kirke.


=== Befolkningsgrupper ===
I følge folketællingen i 1999 består Hvideruslands befolkning af 81,2 % hviderussere, 11,4 % russere, 3,9 % polakker, 2,4 % ukrainere, 0,3 % jøder og 0,8 % andre.
Før anden verdenskrig var jøderne landets næststørste befolkningsgruppe med 400.000 jøder i Hviderusland. Specielt var de hviderussiske byer præget af jødisk kultur. Hvideruslands jødiske samfund blev næsten udryddet under Holocaust, og i tiden efter krigen har emigrationen til Israel ført til at antallet af jøder er faldet.
Hvideruslands etniske russere og ukrainere er hovedsageligt indvandret i tiden, hvor landet var en del af Sovjetunionen. I de senere år er antallet af russere og ukrainere faldet. Den polske minoritet i Hviderusland bor i hovedsageligt i den vestlige del af landet, og er et resultat af grænseændringerne efter anden verdenskrig.


=== Økonomi ===


=== Medier ===
Pr. januar 2009 havde Hviderusland ifølge officielle tal 1.307 registrerede papirmedier blandt andet 673 aviser og 586 tidsskrifter. Hviderusland har også et statsejet telegrambureau BelITA. Hviderusland har fem nationale tv-kanaler hvoraf Pervyj (kanal 1) er den dominerende. Der er også 29 FM-radiostationer i Hviderusland.
Der er generelt enighed udenfor landets grænser om at om at Hviderusland mangler reel pressefrihed, og landet scorer meget dårligt i internationale bedømmelser. Aviser, der er kritiske mod landets præsident Lukashenko, bliver ramt af restriktive tiltag fra myndighederne, og EU har protesteret imod det, de mener er vedvarende chikane af aviser og journalister, som er uafhængige eller i oppositionen. Organisationen Freedom House rapporterer, at politiet sættes ind imod aviser, som