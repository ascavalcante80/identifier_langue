Hinduisme er betegnelsen for flere forskellige religiøse traditioner med oprindelse i Sydasien (det moderne Indien, Sri Lanka, Nepal, Bangladesh, og historisk også i Pakistan før indførelsen af Islam). Der er over 1 milliard tilhængere, hvoraf omkring 900 millioner bor i Indien. De fleste af de øvrige lever i resten af Syd-og Sydøstasien, men også i Øst- og Sydafrika, på Mauritius, Caribien, Europa (især Storbritannien), USA og Canada lever mange hinduer, primært gamle og nye emigranter fra Indien.
I modsætning til Buddhisme, Kristendom og Islam har hinduismen ingen religionsstifter. Af samme grund er hinduismens forestillingsverden og praksis heller ikke et sammenhængende system, men snarere en række temaer og praksisser spundet sammen igennem en lang historisk udvikling.


== Historie ==

I den ældste periode, den "vediske" (ca. 1500 – 500 f.Kr) var offerkulten i centrum. Ved kulten i hjemmene var føde som smør og brød det typiske offer, i den offentlige kult indgik også dyreofre.
Kulten blev varetaget af en præsteklasse (Brahman'erne – senere betegnet Brahminerne), og i denne opstod gradvist fire tekstsamlinger, Vedaerne, der indeholdt henholdsvis hymner, sange, offerformularer og trylleformularer.
Med ekspansionen af den vediske kultur og i sammenhæng med en øget urbanisering og handel opstod nye strømninger omkring 500 f.Kr. Fokus bevægede sig væk fra ofrene og den ydre kult til en meditativ og asketisk religionsform.
Både Yoga, oprindeligt et system af meditationsøvelser, Jainisme og Buddhisme opstod i denne periode. Samtidigt formuleredes de tidligste forestillinger om genfødsel (reinkarnation), et centralt begreb i hinduismen og buddhismen.
Fra ca. 200 f.Kr. begyndte forestillinger om en frelsende gud at slå igennem. Sammen med de to foregående perioders vægt på slægten (i den vediske periode) og på en stræben efter forløsning (i de asketiske bevægelser) blev denne "teistiske" (gudscentrerede) hinduisme vigtig i tilblivelsen af den normative hinduisme.
En central tekst fra denne tid er Bhagavad Gita, der er guden Krishnas tale til krigeren Arjuna. Det var her det indiske samfunds opsplitning i adskilte erhvervsgrupper blev systematiseret, som det vi kender som kastesystemet (blev officielt afskaffet med den indiske forfatning fra 1950).
Fra ca. 600 e.Kr. blev den teistiske gudstilbedelse den dominerende form for hinduisme. Centralt står nu også mytologien, der beskriver et mylder af guder og gudinder, og templerne, hvor gudstjenesten foregår.
De vigtigste gudeskikkelser er Vishnu (der inkarnerer sig igen bl.a. som guderne Rama og Krishna), Shiva (der ofte ses afbildet som dansende i en kreds af ild på en dæmon) og gudinderne Durga og Kali.

I forbindelse med den gradvise europæiske kolonisering af Indien fra slutningen af det 18. århundrede blev hinduismen præget af forholdet til europæiske ideer.
Frem til uafhængigheden i 1947 taler man om "reformhinduisme". Endelig er det offentlige billede af hinduismen efter ca. 1980 også i stigende grad præget af en politisk hinduisme med udgangspunkt i flere forskellige hindunationalistiske bevægelser. De har fokuseret på en konfrontation med den muslimske og (i mindre omfang også den kristne) befolkning i Indien, men visse grupper har også gjort hinduismens globale position til et vigtigt tema.


== Guder ==
En ufuldstændig liste:
Brahma (Skaberen) Gift med Sarasvati (Visdomsgudinden)
Vishnu (Opretholderen) Gift med Lakshmi (Skønheds og Kærlighedens gudinden)
Shiva (Både ødelægger og velgører) Gift m