Erwin Christian Neutzsky-Wulff (født 24. november 1949) er en dansk forfatter og filosof. Hans meget omfangsrige forfatterskab handler især om esoteriske emner; kabbalah og okkultisme, men også mere moderne emner som videnskab og samfund. Flere af hans skønlitterære værker er i science fiction-genren. Han er søn af Aage Neutzsky-Wulff og bror til Vita Andersen.


== Biografi ==
Erwin Neutzsky-Wulff gik i katolsk skole i København. Som 12-13-årig begyndte han at gå til spiritistiske seancer. Han fortæller selv, at han som 16-årig blev kontaktet af en gruppe, han senere har kaldt satanisterne, og dele af hans okkulte verdensbillede blev grundlagt. Han brød senere med denne gruppe. Efter studentereksamen læste han filosofi på Københavns Universitet i tre år uden at færdiggøre uddannelsen.
Neutzsky-Wulff var redaktør på Weekend Sex i en kort periode i starten af 1970'erne. Han skrev noveller til bladet og til tegneseriemagasinet GRU.
Erwin Neutzsky-Wulff begyndte ret tidligt at læse op og har tæt kontakt til sine læsere. Det er en tradition, som Neutzsky-Wulff etablerede i 1970'erne.
I begyndelsen af halvfemserne fik han kontakt til gruppen, der startede udgivelsen af tidsskriftet Faklen i 1996. I 1999 kom det til brud med Faklens redaktion, og han giftede sig med Helena og flyttede fra København til Vinstrup i Jylland. Han giftede sig med Chresteria i 2007.


== Romanforfatteren ==
Erwin Neutzsky-Wulff debuterede i 1971 som romanforfatter med Dialog om det 21. århundredes to vigtigste verdenssystemer. Han skriver hovedsageligt i science fiction-genren. Enkelte af romanerne er gysere som Indsigtens Sted fra 1980. Romanerne søger at formidle Neutzsky-Wulffs okkulte verdensbillede, som blandt andet er karakteriseret ved, at overnaturlig indsigt kan opnås via bl.a. sadomasochismen. I romanen Døden (1996), der udkom samme dag som det første nummer af tidsskriftet Faklen, hvori der også er en anmeldelse af Døden, kritiserer Neutzsky-Wulff højredrejningen i samtiden ved at fremskrive den og vise, at hvis den ikke bliver stoppet, ender den i regulær fascisme.
Serien om Adam Hart, der handler om det okkulte detektivbureau Victor Janis og Adam Hart, handler snarere om satanisme. "Oiufael", som slutter serien, besvarer det ældgamle "ondskabens problem": Hvis Gud er god, hvorfor eksisterer ondskaben så?".
Af romaner kan nævnes Adam Harts opdagelser (1972), Gud (1975), Den 33. marts (1977), Menneske (1982), Faust (1989), Verden (1994), Rum (2001) og Hjernen. Mange af romanerne er regulære "murstensbøger", der skruer længden op på over 700 sider. Hjernen er også, med sine næsten 1000 sider, muligvis det længste stykke skønlitteratur der er skrevet i Danmark i nyere tid.
Neutzsky-Wulff har herudover skrevet en lang række noveller til tidsskrifter.


== Det faglitterære forfatterskab ==
Neutzsky-Wulff har skrevet en række faglittærere værker. I 1980'erne om programmering og om programmeringssproget Basic. Endvidere udgav Neutzsky-Wulff i 1980'erne dobbeltværket Okkultisme (1985) og Magi (1986). I 1988 udkom Verdenshistorie. Det var meningen, at Verdenshistorie skulle være en del af en længere serie, men det blev blot til et bind. I 2004 udkom Det overnaturlige, der er Neutzsky-Wulffs faglittærere hovedværk.
En gennemgående pointe i hans forfatterskab er, at der ikke eksisterer en virkelighed uafhængig af iagttageren. Dette synspunkt begrundes bl.a. med københavnerfortolkningen af kvantemekanikken. Hos Neutzsky-Wulff er pointen, at andre kulturers religiøse verdensbillede ikke kan betragtes som ikke gyldigt.


== Film ==
Ved siden af det ordinære forfatterskab, har Neutzsky-Wulff været anmelder, især af gyser- og science fiction-film. Han har anmeldt film for Levende Billeder og en række filmfanzines bl.a. Tracking, Inferno, Ultimo Mondo Franko, Filmsamleren og Obskuriøst.
Han har de senere år udgivet sit fanzine og filmblad, Bathos. I 2013 udgav Neutzsky-Wulff en stor mængde engelsksprogede anmeldelser i bogen Horror And Science Fiction In The Cinema Before 1980.


== Bibliografi ==
Dialog om det 21. århundredes vigtigste verdenssystemer, roman 1971
Adam Harts opdagelser, roman 1972, genudgivet 1978 og 2003
Etik, essays 1972
Kærlighed, digte 1972
Parentes begynd, digte 1972
Tidsmaskinen, essays 1972
Udstillingsbilleder, digte 1972
666, digte 1972
Phantasque-1, 1974
Anno Domini, roman 1975
Gud, roman 1976, genudgivet 1995
Adam Hart og sjælemaskinen, roman 1977
Den 33. marts, roman 1977
Victor Janis og søn, roman 1977
Oiafael, roman 1977
Havet, roman 1978
For ti kroner Wulff, noveller 1979
Indsigtens Sted, roman 1980
Menneske, roman 1982
Mikrodatamaten. Programmering og anvendelse, en bog om ZX81 BASIC, 1982
Ulvens arv og andre noveller, noveller 1984
BASIC-programmering med Texas 99/4A, 1984
Prog