Hud er det organ, som danner kroppens grænse mod omverdenen. Huden tjener forskellige formål. Den beskytter kroppen mod påvirkninger udefra som varme, kulde, stråling eller bakterier og medvirker til at holde et stabilt indre miljø. Huden er bundet fast til knoglerne og vævet. Normalt huser huden mere end 100 forskellige bakteriearter og en del forskning tyder på at flertallet af disse bakterier er gavnlige og øger sandsynligheden for at parasitangreb afværges.  
Huden indeholder blodkar og svedkirtler, som er med til at opretholde væskebalancen og styre legemstemperaturen. Huden indeholder også nervetråde, som kan registrere stimuli, samt talgkirtler som danner hudfedt/talg.
Evolutionen har medført, at forhornede hudceller har udviklet sig forskelligt. Mange dyr har udviklet hår på huden, kaldet pels hvis behåringen er tæt nok. Fisk og reptiler har skæl, og fugle har fjer.
Huden består af overhuden, læderhuden og underhuden. Læderhuden indeholder mange kollagene fibre, og denne egenskab gør pattedyrs hud velegnet som læder.
Hudens farve bestemmes af hvor meget melanin din hud indholder, så jo mere melanin din hud indeholder jo mørkere er din hud. Melanin er også det stof som beskytter os mod solens ultraviolette stråler.


== Hudens lag ==


=== Epidermis (overhud) ===
Epidermis er det yderste hudlag. 95% af cellerne i epidermis er keratinocytter, mens de resterende er særlige nerveceller og immunforsvarsceller. Epidermis kan inddeles i følgende lag (startende udefra):
Stratum corneum
Stratum lucidum (ses kun i tyk hud på håndflader og fodsåler)
Stratum granulosum
Stratum spinosum
Stratum basale
Epidermis indeholder ikke blodkar, så de levende og delingsdygtige celler i de dybeste lag næres via blodkar i dermis.


=== Dermis (læderhud) ===
Dermis kaldes også læderhuden og ligger mellem epidermis og subcutis. Dermis består af 2 lag:
stratum papillare (ligger yderst mod epidermis. Har fingerlignende projektioner papiller ind i epidermis indeholdende blodkapillærer eller mekanorecept