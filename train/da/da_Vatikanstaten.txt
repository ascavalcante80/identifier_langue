Vatikanstaten er en bystat på 44,2 hektar i Rom i Italien og er verdens mindste suveræne stat, der har bred global accept.
Vatikanstatens politik varetages af et enevældigt valgmonarki, hvor lederen af den romerskkatolske kirke har magten. Paven er den primære lovgivende, besluttende og udøvende magt i Vatikanstaten, der adskiller sig fra Den Hellige Stol, som er et sjældent tilfælde af ikke-arveligt monarki. Vatikanstaten er det eneste tilbageværende enevældige monarki i Europa.


== Historie ==
Området blev i oldtiden kaldt Ager Vaticanus. Det kan måske stamme fra det latinske vaticinium, der betyder "varsel": Der lå et tempel på egnen, hvortil der var knyttet profeter, vates. Området var landligt med vingårde. Vinen derfra stod ikke højt i kurs, og Martial skrev: "Drikker du Vatikan-vinen, drikker du gift. Kan du lide eddike, kan du også lide Vatikan-vin." Da undergrunden var rig på ler og sand, var der fremstilling af tegl og keramik i området. Midt på Ager Vaticanus lå en gravplads. Døde måtte ikke begraves inden for bymurene, så Via Cornelia, der førte gennem egnen, var kantet med gravmæler. Her blev også apostlen Peter gravlagt. Agrippina den ældre besad nogle store haver mellem Vatikanhøjden og Tiberen, og efter hendes død begyndte sønnen Caligula at bygge et cirkus der. Det blev fuldført af Nero, som opkaldte det efter Caligula og sig selv: Circus Gaii et Neronis. Her fandt en af de første kristenforfølgelser sted, og det var nok her, Peter led martyrdøden. 


== Seværdigheder ==
Peterskirken
Vatikanmuseet
Peterspladsen


=== Campo Santo Teutonico ===
Campo Santo Teutonico (den tyske kirkegård) er et ekstraterritorialt område, der ligger i Vatikanet. Indgangen er findes syd for Peterspladsen. På kirkegården ligger blandt andre den danske prinsesse Charlotte Frederikke af Mecklenburg-Schwerin (4. december 1784 – 13. juli 1840) begravet. Hun var gift med Christian Frederik, den senere Christian 8. Parret blev skilt efter at Christian Frederik erfarede, at prinsessen havde et forhold til sin sanglærer, 