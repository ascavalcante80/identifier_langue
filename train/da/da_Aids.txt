Sygdommen aids (forkortelse for Acquired Immunodeficiency Syndrome eller Acquired Immune Deficiency Syndrome, engelsk for erhvervet immundefektsyndrom) er til stede, når visse specifikke infektioner eller cancerformer optræder hos en hiv-smittet person. HIV-1-virus-infektion medfører hos de fleste mennesker tiltagende svækkelse af immunforsvaret, først og fremmest pga. et fald i antallet af CD4-positive lymfocytter T-hjælpercelle; det er således oftest en følgesygdom, snarere end aids selv, der er dødelig.
Aidsbegrebet blev indført som et epidemiologisk registreringsværktøj i 1980'erne. På det tidspunkt havde man ikke adgang til rutinemåling af CD4-tal. Man besluttede, at infektioner, der primært optræder hos personer med alvorlig immunsvækkelse som følge af hiv, skulle udløse diagnosen aids. Listen over aids-definerende sygdomme er lang: De vigtigste aids-definerende sygdomme omfatter svamp i spiserøret (Esophageal candidiasis), Pneumocystis jiroveci-lungebetændelse (PCP), infektion med atypiske mykobakterier, tuberkulose og cryptokok-meningitis. Cancerformer som er aids-definerende omfatter Kaposi sarkom (hudcancer) og lymfekræft (Non-Hodgkin lymfom).
Før fremkomsten af effektiv hiv-kombinationsbehandling (1995) var prognosen efter en aids-definerende lidelse generelt dårlig med en median-overlevelse på ca. 2 år. Imidlertid er prognosen nu blevet meget betydeligt bedret, og selvom aids-definerende sygdomme i Danmark fortsat r