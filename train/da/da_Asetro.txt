Asetro/asatro er en religion, som forsøger at genoplive den gamle førkristne religion i Norden. Det sker så vidt muligt ud fra kildematerialet om troen, men dele bliver genopfundet. Især viden om ritualerne er mangelfulde. Asatroen går under mange forskellige navne, herunder bl.a. den gamle skik, den forne sæd (eller Forn siðr), seden, folketro, vættetro, alfetro og vanetro og ikke mindst Nordisk mytologi.
Der er efterhånden en del nutidige dyrkere af asatro i Danmark. Det største trossamfund i Danmark er Forn Siðr, som blev godkendt som trossamfund i 2003. Forn Siðr blev stiftet i 1997 og har cirka 600 medlemmer. Lignende organisationer findes i Island, Sverige og i Norge. Dertil er der en del, der vælger at praktisere for sig selv – enten enkeltvis eller i små grupper. Lokale asatrogrupper kaldes ofte enten for blótlaug eller godeord.
Asatroen dyrker ase- og vaneguderne, som man finder i den nordiske mytologi, samt forskellige dise- og vættefolk. Disse omtales generelt som "Magterne". Magterne hyldes gennem blòt, der ofte foregår i en indviet kreds af udøvere, der hilser guder, diser/vætter eller forfædrene ved at drikke en skål for dem. De moderne asatro ritualer foregår primært udendørs. I Danmark har asatroende ingen templer
De vigtigste skriftlige kilder til asetroen er den ældre Edda og den yngre Edda. Især kvadene Havamál og Völuspá bruges til at definere troen.
Der er ikke nogen enkelt fortolkning af de norrøne tekster inden for de asatros miljø. Hver har ret til at fortolke myterne sådan, som det giver mening for vedkommende og udøve troen på den måde, man finder passende. Som der står i den sidste del af Forn Siðrs "trosbekendelse":
Gudernes ansigt
ingen kender
vi laver et billede
som ligner os selv,
vi ser det samme,
men ser forskelligt,
ingen kan sige
hvis syn der er sandest.
Dette betyder, at asatroen ikke har præster eller religiøse overhoveder.


== Asatroen i Danmark ==
I modsætning til i mange andre lande er der i Danmark en stor samling af asatroende i et trossamfund, Forn Sidr. Alligevel er der mange forskellige strømninger i det danske asatromiljø    , som alle kan findes både i og uden for det store trossamfund.
Vikingereligion: ser vikingetiden og vikingeinteressen som en naturlig del af asatroen i dag. Stræber efter en vikingestil og vikingementalitet i asatroen.
Naturreligion: de grupper som fokuserer på naturen ser ofte guderne som naturkræfter og betragter sig som animister.
Folkistisk asatro: anser asatro som baseret på etnisk eller race tilhørsforhold. Blander gerne asatro med raceteorier og nationalisme. Vil ofte markere deres grundlag ved at kalde sig etnopluralister eller odinister.
Revitalisering: ser asatroen som en åben og fleksibel størrelse som kan inddrage mange forskellige elemeter fra forskellige traditioner, især wicca og new age. Det vigtigste er at det virker for den enkelte.
Kildebaseret asatro: prøver at holde sig til kildematerialet til de germanske religioner i jernalder og vikingetid i det omfang det kan lade sig gøre. Nogle går også under betegnelsen rekonstruktivister.
Folketrobaseret asatro: bygger på folketroen, eller lavmytologien, frem for gudemyterne. Betragter folketroen som den eneste ovelevende del af den gamle religion og derfor den eneste oprindelige.
Det er normalt at grupper og individer rummer flere af ovenstående tilgange. De kombineres altså i høj grad.


== Se også ==
Ældre Edda
Yngre Edda
Runealfabet


== Litteratur ==
Bæksted, Anders; Nordiske guder og helte, 2001 ISBN 87-567-6356-5
Ellis Davidson, Hilda R.; Nordisk Mytologi – Om Gudedyrkelse og Heltesagn, 1996 ISBN 87-90180-30-5
Gotved, Gudrun Victoria; Asatro : de gamle guder i moderne tid, 2001 ISBN 87-11-16114-0
Kamp, Michael; Moderne Asetro, 2008 ISBN 978-87-7691-919-1
Kure, Henning; I begyndelsen var skriget: Vikingetidens myter om skabelsen, 2010 ISBN 978-87-020-8104-6
Larsen, Thøger; Edda-myterne - Nordens Gudekvad & Snorris Eddasagn, 2004 ISBN 87-7759-251-4
Larsen, Uffe Hartvig; Vikingers tro og tanke, 2000 ISBN 87-500-3590-8
Lassen, Annette; Odin på kristent pergament, 2011 ISBN 978-87-635-2616-6
Lembek, Kim og Rolf Stavnem; Edda, 2012 ISBN 978-87-02-04222-1
Lund, Allan A.; De etnografiske kilder til nordens tidlige his