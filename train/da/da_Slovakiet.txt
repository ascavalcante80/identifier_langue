Slovakiet er en stat i Centraleuropa. Landet er omgivet af land på alle sider: Østrig, Ungarn, Ukraine, Polen, og Tjekkiet.
Den 6. oktober 1938 erklærede Slovakiet, der fra 1918 havde været en del af Tjekkoslovakiet, sit selvstyre inden for rammerne af Tjekkoslovakiet. Den 31. oktober 1938 udstak Hitler retningslinjer for Tjekkoslovakiets fremtid, der indebar at Slovakiet blev en "selvstændig" stat under stærk tysk indflydelse. Den slovakiske stat blev udråbt den 14. marts 1939 og eksisterede indtil afslutningen af 2. verdenskrig. Derefter var den igen en integreret del af Tjekkoslovakiet, der udviklede sig til en demokratisk stat efter vestligt mønster efter Østblokkens fald i 1989.
Den Slovakiske Republik genopstod som selvstændig stat den 1. januar 1993 efter den fredelige deling af Tjekkoslovakiet. Det slovakiske nationalråd vedtog allerede i september 1992 en selvstændig forfatning. I dag er størsteparten af befolkningen romersk-katolske (65 %); (6,5 %) er protestanter. Græsk-katolske, russisk-ortodokse, jøder og andre trossamfund er ligeledes repræsenteret i landet.


== HistorieRedigér ==

Det nuværende Slovakiet var en del af kongeriget Ungarn, og af det forenede kejserlige og kongelige monarki Østrig-Ungarn frem til 1918, da det blev en del af den nye stat Tjekkoslovakiet. Slovakiet blev oprettet som selvstændig stat første gang i 1939 som følge af Münchenaftalen, og landet var allieret med Nazi-Tyskland under krigen. I 1945 blev det igen en del af det genoprettede Tjekkoslovakiet, som var kommunistisk styret og under stærk indflydelse fra Sovjetunionen frem til 1989. Efter Sovjetunionens fald blev staten Slovakiet oprettet 1. januar 1993. Slovakiet blev medlem af Den Europæiske Union i maj 2004.


== GeografiRedigér ==

Det slovakiske landskab er præget af bjergkæden Karpaterne, som dækker den nordlige halvdel af landet, med Tatrabjergene langs grænsen til Polen. I Tatrabjergene ligger landets højeste punkt, Gerlachovský štít på 2665 meter. Landskabet her er præget af dale og indsøer og er et populært vintersportsområde.
De vigtigste slovakiske floder er Donau, Váh og Hron.
Klimaet i Slovakiet er en blanding af tempereret og kontinentalt, med relativt varme somre og kolde, fugtige vintre. Gennemsnitstemperaturen går fra 9-10 °C i lavlandet i syd til ca. 5 °C i bjergene i nord.


=== ByerRedigér ===

Bratislava er hovedstaden og har 428.672 indbyggere (1. januar 2006).
Andre store byer er:


== PolitikRedigér ==

Slovakiet er en demokratisk republik med et parlamentarisk flerpartisystem. Der var parlamentsvalg i juni 2006 og præsidentvalg i april 2004.
Statsoverhoved er præsidenten, i 2004 Ivan Gašparovič. Gašparovič efterfulgte Rudolf Schuster og sad i en femårsperiode til 2009. Gašparovič tilhører partiet Bevægelsen for demokrati.
Størstedelen af den udøvende magt ligger hos lederen af regeringen, premierministeren, der almindeligvis er leder af det største parti i nationalforsamlingen. Premierministeren udvælges af præsidenten, men behøver parlamentarisk flertal. Resten af regeringen udnævnes af præsidenten på anbefaling fra premierministeren. Slovakiets nuværende premierminister er Robert Fico, fra partiet Smer - Sociálna demokracia.
Den lovgivende magt ligger hos 150 repræsentanter af store nationalråd med to kamre for den slovakiske republik (Národná Rada Slovenskej Republiky). Repræsentanterne vælges for fire år efter et propotionalt valgsystem.
Den dømmende magt er hos højesteret (Ústavný súd), hvis 13 medlemmer er valgt af præsidenten efter nationalrådets indstilling.
Slovakiet har været medlem af EU siden 1. maj 2004 og af NATO siden 29. marts samme år. Landet er også medlem af FN og sad i sikkerhedsrådet i perioden 2006-07.


== RegionerRedigér ==
Slovakiet er inddelt i otte regioner (slovakisk: kraj, flertal kraje). De har navn efter regionens hovedby. Regionerne har siden 2002 haft en vis grad af selvstyre.

Bratislava-regionen (Bratislavský kraj), hovedstad Bratislava
Trnava-regionen (Trnavský kraj), hovedby Trnava
Trenčín-regionen (Trenčiansky kraj), hovedby Trenčín
Nitra-regionen (Nitriansky kraj), hovedby Nitra
Žilina-regionen (Žilinský kraj), hovedby Žilina
Banská Bystrica-regionen (Banskobystrický kraj), hovedby Banská Bystrica
Prešov-regionen (Prešovský kraj), hovedby Prešov
Košice-regionen (Košický kraj), hovedby Košice
Hver region er delt op i mange kommuner eller distrikter (okresy, ental okres). Der er tilsammen 79 kommuner i Slovakiet.


== ØkonomiRedigér ==

Slovakiet har efter kommunismens fald gennemført den vanskelige overgang fra planøkonomi til en moderne markedsøkonomi. Den store privatiseringsreform er næsten færdig, banksektoren er næsten udelukkende i udenlandske hænder og udenlandske investeringer er øget.
Slovakiet har de sidste år haft en stor økonomisk vækst. Med en vækst i BNP på 8,9% i 2006 placerer Slovakiet sig helt i toppen i OECD.
Arbejdsløsheden toppede med 19,8% i 2001, men er faldet betragteligt siden 2003. I marts 2007 var den på 8,9%. Økonomisk fremgang og eksport af arbejdskraft har bidraget til nedgangen, men den er fortsat blandt de højere i EU.
Inflationen har svinget kraftigt i 2000-tallet og gik fra 12,0% i 2000 ned til 3,3% i 2002. Den gik derefter noget op og var 3,7% i 2005.
