Zarathustrisme eller zoroastrisme Persisk: "زرتشت" Kurdisk "Zerdeştîtî" eller "Zaratush". Zarathustrismen er en religion opstået i det præislamiske Iran på baggrund af en række ældre iranske religiøse traditioner, hvis hovedguddom er Ahura Mazda. Religionen kendes under navnet mazdaisme. Mange sagn og legender knytter sig til religionens (formodede) grundlægger Zarathustra. Ikke mindst har narrativet om ham spillet en betydelig rolle i Europas religionshistorie, hvor han er blevet tillagt rollen som ophavsmand til alt, der blev betragtet som ond og falsk lære - og som den ældgamle vismand, der besad kilden til den ægte og sande lære. Der verserer en del mytestof om Zarathustra, der desværre jævnligt ses gengivet som fakta - også i videnskabelige sammenhænge. Vi ved stort set intet om Zarathustra og må nøjes med at gætte os frem på baggrund af det sparsomme kildemateriale. Enkelte betvivler endda, at der er tale om en historisk person. For så vidt som Zarathustra har eksisteret, menes han at kunne placeres mellem 1500 og 600 f.Kr.
En græsk kilde nævner ham som en ældre visdomslærer omkring 500 f.Kr. med levetid omkring 600-500 f.Kr. og elev af Pythagoras. Andre placerer ham flere tusinde år tidligere. Nogle af Zarathustrismens teologiske skrifter, Avesta, er overleveret i sene afskrifter. På baggrund af lingvistisk analyse af de ældste af dem, Gathaerne, som nogle forskere mener er formuleret af Zarahustra selv, dateres hans levetid til ca. 1500-1000 f.Kr., og snarest i den seneste del.
Der hersker uenighed om, hvorvidt Zarathustrismen var statsreligion i det persiske storrige under de achaimediske konger (ca. 550-330 f.Kr.). Sikkert er det, at visse elementer af Avesta kendes fra kongelige inskriptioner fra storrigets tid, men om zarathustrismen var én religion er usikkert. Det er også muligt, at inskriptionerne blot er udtryk for en religiøs tradition, der dyrkede Ahura Mazda. Vi ved, at Zarathustrismen var statsreligion langt senere under Sassanidedynastiet (224-651 e.Kr.). Vi ved også, at sassaniderne i vid udstrækning søgte at legitimere deres magtposition ved at gribe tilbage i historien og præsentere sig som værdige arvtagere af fordums storhed under achaimeniderne. Som led i denne legitimering blev zarathustrismen fremstillet som achaimenidernes statsreligion. Sassanidernes etablering af zarathustrismen som statsreligion skal forstås som et vitalt led i den legitimering, der gik ud på at genetablere det tabte storrige. Men vi ved, at der ikke på sassanidernes tid fandtes en historisk tradition, der rakte tilbage til achaimenide-tiden. Traditionen om zarathustrismens status under det persiske storrige er altså konstrueret.


== Islamisering ==
I 651 e.Kr. blev Iran erobret af arabiske styrker, og i løbet af de følgende århundreder blev den iranske befolkning islamiseret. Det betød et voldsomt fald i antallet af tilhæn