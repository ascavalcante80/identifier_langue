Ukraine [ukrαˈi·nə] (ukrainsk: Україна, russisk: Украина tr. Ukraina) er et land i Østeuropa med anslået 45.593.300(2012) indbyggere. Grænselandene er Rusland, Polen, Hviderusland, Slovakiet, Ungarn, Rumænien og Moldova. I syd støder det op til Sortehavet, hvor halvøen Krim ligger. Ukraine er arealmæssigt næst efter Rusland det største land i Europa. Hovedstaden er Kijev med 2,6 mio. indbyggere. Indtil 1991 var Ukraine en delstat i Sovjetunionen.


== Historie ==

I 800-1200-tallet var dele af nutidens Ukraine, Hviderusland og Rusland samlet i Kijevriget, der var grundlagt af Rurikslægten fra Skandinavien, blandt andet handledes der med Konstantinopel. I 988 blev kristendommen indført med konverteringen af Vladimir den Store, den daværende regent af Kijevriget. Kijevriget blev efterhånden opsplittet blandt i flere fyrstendømmer og Ukraines område blev i 1240 bytte for mongolernes invasioner. I det 1200 og 1300-tallet lykkedes det Storfyrstendømmet Litauen at forene flere og flere af de tidligere russiske fyrstedømmer vest for Dnepr. I 1362 kom også Kijev under litauisk kontrol. Litauen indgik efter en række nederlag til Storfyrstendømmet Moskva i 1569 i Den polsk-litauiske realunion med Polen. Områderne øst for Dnepr var i 1686 en del af Zar-rusland og blev gradvist russificeret. Områderne vest for Dnepr var en del af den polsk-litauiske realunion, og blev i 1795 en del af de Habsburgske Arvelande og kom under vestlig indflydelse. I denne periode blev grunden lagt til de nuværende modsætninger mellem vest og øst Ukraine.
Oktoberrevolutionen og den russiske borgerkrig blev efterfulgt af en række kortlivede regeringer for Ukraine:
Den Ukrainske Folkerepublik (Tsentralna Rada) (17. marts 1917 - 19. april 1918);
Den Ukrainske Folkerepublik af Sovjetter (25. december 1917 - marts 1918);
Hetmanattet, Den Ukrainske Stat (efter et kup i Tsentralna Rada) (19. april 1918 - 14. december 1918);
Den Vestukrainske folkerepublik (18. oktober 1918 - 22. januar 1919) Ukrainsk;
Den Anden Ukrainske Sovjetiske Regering (20. november 1918 - august 1919);
Direktoratet for den Ukrainske Folkerepublik (efter afsættelse af hetmanattet) (14. november 1918 - 1920);
Den Ukrainske Socialistiske Sovjetrepublik (21. december 1919 - 1991).
I 1922 blev den Ukrainske SSR en del af Sovjetunionen. I perioden op til 2. verdenskrig undergik den østlige del af Ukraine en kraftig industriel udvikling. Industrialiseringen havde omkostninger for landbefolkningen, specielt kulakkerne. For at opfylde statens behov for øgede fødevareforsyninger, indførtes et program for kollektivisering af landbruget, hvor bøndernes jord og trækdyr overgik til kollektivbrugets ejendom. Som følge af tørke i 1931, og dårligt vejr i 1932,og utilsigtede resultater af kollektiviseringen og manglende sædskifte samt den hurtige industrialisering førte til hungersnød i 1932-1933, hvor mellem 2,2 og 2,4 millioner ukrainere døde.
I 1939 blev de østslavisk befolkede vestlige dele af Ukraine, der var blevet indtaget af Polen under den polsk-sovjetiske krig efter afslutningen af 1. verdenskrig, som følge af ikke-angrebs-pagten mellem Tyskland og Sovjetunionen, en del af Ukrainske SSR og dermed en del af Sovjetunionen. I 1941 angreb Nazityskland Sovjetunionen, og indledte en storstilet forfølgelse af jøder og tvangsrekrutering af "Ostarbeiter" — østarbejdere. Under den nazityske besættelse mistede Ukraine en sjettedel af befolkningen. Efter verdenskrigen blev Ukraine en af de største og mest velstående Socialistiske Sovjetrepublikker (SSRS). I 1954, under Khrusjtjovs regeringstid, blev Krim-halvøen overført fra Russiske SFSR til Ukrainske SSR.


== Geografi ==

Ukraine er Europas næststørste land efter den europæiske del af Rusland. Landet har et areal på 603.700 km² og en kystlinje på 2.782 km.
Landskabet i Ukraine består hovedsageligt af frugtbare sletter eller stepper, hvoraf den største er den Pontisk-Kaspiske slette, samt højsletter. Gennem disse løber floder som bl.a. Dnepr, Dnestr og sydlige Bug. Alle disse løber ud i Sortehavet eller det mindre Azovske Hav. I sydvest danner Donau-deltaet grænsen mod Rumænien. Landets eneste bjergområde er Karpaterne i vest, hvor man finder Ukraines højeste bjerg Hoverla (2061 moh.), og Krimbjergene på Krim-halvøen i den sydlige del af landet.
Ukraine har hovedsageligt et tempereret klima. På Krim er klimaet mere lig det, man finder i kystområderne i Middelhavet. Der kommer mest nedbør i vest og nord og mindre i øst og sydøst. Vinterklimaet varierer fra forholdsvis køligt langs kysten af Sortehavet til koldere i indlandet. Generelt er der høje sommertemperaturer i landet.
De fem største ukrainske byer er hhv. Kijev (hovedstad), Kharkiv, Donetsk, Dnipropetrovsk og Odessa, hver med mere end 1.000.000 indbyggere.


== Politik ==

Ukraine er en demokratisk republik, hvor den lovgivende, udøvende og dømmende magt er adskilt. Præsidenten vælges ved flertalsvalg for femårsperioder og nominerer premierministeren. Nationalforsamlingen, Verkhovna Rada, må så bekræfte dette valg.
Krim har en speciel politisk status med eget parlament. Vedtagelser af dette parlament kan alligevel forkastes af den ukrainske forfatningsdomstol, hvis de skulle stride mod den ukrainske grundlov. Krims stilling i Ukraine er efter Ruslands de facto annektering af området i 2014 uafklaret.
De enkelte regioner og administrative enheder i Ukraine har udstrakt lokalt selvstyre. Kommunale styrelser og borgmestre i byerne bliver valgt ved direkte valg og har kontrol over egne budgetter.
Efter løsrivelsen fra Sovjetunionen i 1991 domineres politikken i Ukraine fortsat af en omfattende statslig og bureaukratisk kontrol. Landet er præget af omfattende korruption, noget som staten indtil nu ikke har kunnet styre.
Ukraine har efter selvstændigheden fra Sovjetunionen været præget af en række indre spændinger, der i 2005 førte til Den Orange Revolution. Demonstrationerne medførte daværenede præsident Viktor Janukovitjs fald og bragte Viktor Jusjtjenko, der er provestlig og er tilhænger af medlemskab i NATO og EU, til magten. Julia Timosjenko, der var premierminister under Viktor Jusjtjenko, var ligeledes tilhænger af medlemskab såvel af NATO som EU, men har vendt i spørgsmålet om NATO.
Efter en række konflikter med Julia Timosjenko fik Viktor Jusjtjenko kun 5.45% af stemmerne ved præsidentvalget i 2010, mod Viktor Janukovitjs 48.95% og Julia Timosjenkos 45.47%. Viktor Janukovitj er prorussisk. Han er modstander af medlemskab i NATO og EU.
Præsidentvalget i 2010 medførte dog ikke en afklaring af landets indre spændinger, der atter blussede op i forbindelse med omfattende uroligheder i hovedstaden Kijev fra november 2013. I løbet af dagene 18.-21. februar 2014 var der omfattende gadekampe i Kijev, hvor mindst 75 mennesker omkom.
Den 22. februar 2014 afsatte det ukrainske parlament, Verkhovna Rada, med stemmetallene 328-0 regeringen og præsident Viktor Janukovitj, den 23. februar udnævnte parlamentet Oleksandr Turtjinov til fungerende præsident frem til nyt præsidentvalg den 25. maj 2014.
Efter indsættelsen som fungerende præsident udtalte Oleksandr Turtjinov:
Afsættelsen af præsident Janukovitj og Ruslands efterfølgende annektering af Krim, medførte yderligere uroligheder i den østlige del af landet vendt med den nye regering i Kijev. I oblasterne Donetsk og Luhansk tog bevæbnede militser kontrol over regeringsbygninger og militære anlæg og erklærede i april 2014 løsrivelse af Ukraine i form af Folkerepublikken Donetsk og Folkerepublikken Lugansk. Militserne støttes åbent af Rusland, der fra flere sider hævdes at støtte militserne militært. Urolighederne har medført adskillige dræbte på begge 