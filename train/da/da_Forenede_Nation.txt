Forenede Nationer (forkortes FN) er en verdensorganisation, der blev dannet efter 2. verdenskrig den 24. oktober 1945 af 51 stater. Organisationen havde det formål at forhindre en verdenskrig i at opstå nogensinde igen. Menneskerettighederne er blevet formuleret i FN. Der er nu 193 stater i FN.
Organisationen spiller en vigtig rolle i international udviklingspolitik, miljøsamarbejde, kampen for menneskerettighederne, international samfærdsel osv. Den stadige udvidelse af opgaverne har ført til oprettelse af et stort antal ekspertgrupper og koordineringsudvalg, udvidelse af sekretariatet og oprettelse af flere specialorganisationer. Alt i alt er FN med specialorganisationerne blevet et uerstatteligt element i vore dages internationale system.


== Generalsekretær ==

Organisationen ledes af sekretariatet med generalsekretæren som leder. Denne er ikke blot leder af administrationen, men har også mulighed for at spille en politisk rolle for eksempel ved at henlede sikkerhedsrådets opmærksomhed på forhold, som efter hans mening kan true opretholdelsen af mellemfolkelig fred og sikkerhed. Ban Ki-moon, Sydkoreas tidligere udenrigsminister er FN's generalsekretær fra januar 2007.


=== FN's generalsekretærer ===
Sir Gladwyn Jebb (Storbritannien), fungerende, 1945 til 1946.
Trygve Lie (Norge), februar 1946 til sin afgang i november 1952.
Dag Hammarskjöld (Sverige), april 1953 til sin død i et flystyrt i Nordrhodesia (nu Zambia) i september 1961.
U Thant (Burma, nu Myanmar), fungerende i perioden efter Hammarskjöld og officielt udnævnt fra november 1962 til december 1971.
Kurt Waldheim (Østrig), januar 1972 til det kinesiske veto ved hans tredje periode i december 1981.
Javier Pérez de Cuéllar (Peru), januar 1982 til december 1991.
Boutros Boutros-Ghali (Egypten), januar 1992 til december 1996.
Kofi Annan (Ghana), januar 1997 til december 2006.
Ban Ki-moon (Sydkorea), januar 2007.


== Hovedorganer ==
FN er bygget på seks hovedorganer:
FN's generalforsamling
FN's sikkerhedsråd
FN's økonomiske og sociale råd
FN's forvaltningsråd (suspenderet)
FN-sekretariatet
Den internationale domstol


== FN's 2015-mål ==

På FN's Millennium-topmøde i New York fra den 6.-8. september 2000 vedtog verdens stats- og regeringsledere en erklæring, De Forenede Nationers Årtusindeerklæring. Denne førte frem til en række konkrete mål, FN's 2015-mål, om at bekæmpe fattigdom, sult, sygdomme, analfabetisme og diskrimination af piger og kvinder inden år 2015. FN's Udviklingsprogram UNDP, er ansvarlig for at gøre løbende status over opfyldelsen af 2015-målene, der er blevet et væsentligt pejlemærke og redskab for udviklingsarbejdet i både lande og nationale såvel som internationale organisationer.


== FN-dagen ==

FN-dagen har været fejret 24. oktober hvert eneste år siden 1948. Dagen markeres over hele jorden med møder, diskussioner og udstillinger om FNs arbejde og mål.


== Organisationer under FN ==
FN's Udviklingsprogram (UNDP)
Den internationale arbejdsorganisation (ILO)
FN's befolkningsfond (UNFPA)
FN's børnefond (UNICEF)
Det Internationale Atomenergiagentur (IAEA)
FN's højkommisær for flygtninge (UNHCR)
Den internationale straffedomstol (ICC)
Den internationale domstol (ICJ)
FN's organisation for ernæring og landbrug (FAO)
FN's konference for handel og udvikling (UNCTAD)
FN's AIDS-program (UNAIDS)
FN's urbanisering program (UNCHS)
FN's kontor for narkotikakontrol og kriminalitetsbekæmpelse (UNODC)
FN's organisation for uddannelse, videnskab og kultur (UNESCO)
FN's miljøprogram (UNEP)
FN's hjælpeorganisation for Palæstinaflygtninge (UNRWA)
Verdenssundhedsorganisationen (WHO)
Verdensfødevareprogrammet (WFP)
Den Internationale luftfartsorganisation (ICAO)


== FN's flag ==

FN's flag har en blå baggrund med en jordklode, set fra Nordpolen, der symboliserer alle verdens mennesker. Jordkloden er omsluttet af olivengrene, der symboliserer fred. Flaget blev taget i brug 20. oktober 1947. 


== FN's fredsbevarende styrker ==

FN fredsbevarende styrker sendes til områder, hvor væbnede konflikter slutter for at sikre, at de fredsaftaler der er underskrevet følges og for at forhindre at nye konflikter bliver udløst af oprørere. Hvilken fredsbevarende operation der bør påbegyndes, samt dennes størrelse og mandat, bestemme