Jøde er en betegnelse om ca. 14 millioner mennesker af jødisk herkomst. Et mindretal er tilhængere af religionen jødedommen, mens størsteparten alene tilhører den jødiske kulturarv.


== Den jødiske kulturarv og etnicitet ==
Jødedommen og det jødiske folk deler historie. Jødedommens historie begynder ifølge Gamle Testamente med Jakob (også kaldet Israel), søn af Isak, søn af patriarken Abraham og Sarah, der havde samme fader. Etniske jøder omfatter både rettroende jøder og dem der identificerer sig som jøder i kulturel eller etnisk betydning.


== Hvornår er man jøde? ==
Den blotte tro på jødiske principper gør ikke en person til jøde. På samme måde medfører manglende tro på jødiske principper ikke at man mister sin jødiske status, forudsat at man selv vedkender sig den. Jødedommen er en kombination af en religion og en etnisk gruppe der kan tillade udefra kommende at blive medlemmer, eller hvor disse kan forlade gruppen ved at blive assimileret.
Halakha, en religiøst funderet lov, definerer en jøde som en der er barn af en jødisk mor, og alle andre som ikke-jøder. (Dvs. at et barn af en jødisk far ikke anses for jøde, med mindre barnets mor også er jøde). For nylig har en gruppe liberale jøder brudt med denne tradition og mener nu at enhver der har en jødisk far eller mor, eller konverterer til religionen uanset graden af ortodoksi må kalde sig jøde.
Fra et verdsligt perspektiv er jødedom en kulturel identitet, som den enkelte vælger at bekræfte eller fravælger.


== Historie ==

Jødernes historie kendetegnes ved omfattende folkevandringer. Oprindelig var de betinget af skiftende besættelse af fremmede magter af jødernes hjemsted i Palæstina og medførte en diaspora hvorved jøder spredtes over Mellemøsten og Europa. Efter Amerikas opdagelse kom jøder