Fredag er en ugedag og er normalt en arbejdsdag. Det er muslimernes hellige dag svarende til jødernes sabbat (lørdag) og de kristnes søndag.
Det er en udbredt misforståelse, at dagen er opkaldt efter den nordiske gudinde Freyja, men så skulle dagen på dansk have heddet frødag. Det oldnordiske navn frjádagr kan heller ikke afledes af Freyja.
Det er derimod en anden gudinde, der figurerer i navnet, nemlig Frigg, Odins hustru. Hun betød ikke så meget i den nordiske mytologi, men blandt vestgermanerne, der ikke kendte til den nordiske Freyja, ser Frigg ud til at have haft hendes funktion som frugtbarhedsgudinde. Frigg hedder på oldhøjtysk Frīa (dobbelt-g'et er en typisk nordisk lydudvikling), og ugedagen hedder netop også på oldhøjtysk frīatag (tysk Freitag), tilsvarende oldengelsk frīgedæg (engelsk Friday).
Selvom Frigg og Freyja er to forskellige personer, der tilhører de to gudeslægter aserne og vanerne, er der dog mange ligheder mellem dem, og det menes derfor, at de er udviklet fra den samme gudinde eller er personer fra to forskellige religioner, der er smeltet sammen.
Egentlig er der tale om en oversættelse fra latin Veneris dies "Venus' dag", et navn, der lever videre i de romanske sprog: fransk Vendredi, italiensk Venerdi, spansk Viernes.
Det er imidlertid ikke gudinden V