Winnipeg er en by i Canada med 619.000 indbyggere (2001). Byen er hovedstad i Manitoba og benævnes ofte som "Porten til Vesten". Med sin beliggenhed næsten midt i Nordamerika, hvor de vidtstrakte prærier findes, er byen et centrum for landbrug med blandt andet kornhandel. Klimatisk er byen præget af store udsving med konstant frost fra midt i november til langt hen i marts og sommertemperaturer ofte omkring 30 °C og af og til endnu højere.
Byens oprindelse daterer sig tilbage til 1738, hvor franskmændene opførte en udpost på stedet. Denne blev dog forladt igen, men forskellige andre udposter blev opført i området til støtte for handelen, der blev organiseret af Hudson's Bay Company. I begyndelsen af det 19. århundrede blev et fort beliggende tæt på det nuværende Winnipeg efterhånden det vigtigste i området, og handelskompagniets leder boede der i mange år. Omkring 1870 var der en konflikt mellem Métis-indianerne i området og nybyggere, der kom østfra. I forlængelse heraf blev Manitoba Canadas femte provins, og i 1873 blev Winnipeg officielt registreret som by med postkontor oprettet få år senere.
Byen oplevede et stort økonomisk opsving i perioden fra 1890'erne til omkring 1920, hvor befolkningen steg fra 25.000 til over 200.000. En stor del af indvandrerne kom fra Østeuropa og Winnipeg blev i 1903 hjemsted for den første uafhængige ukrainske kirke i Nordamerika. Kirken havde sit centrum i Blikdåsekatedralen, og var ledet af ukraineren Cyril Genik. Forskellige forhold (herunder etableringen af Panamakanalen i 1914 og en stor strejke i 1919) medførte dog en stagnering af udviklingen. Med det store aktiekrak på New Yorks børs i 1929 gik det yderligere galt for Winnipeg, der i 1937 måtte anmode regeringen om økonomisk assistance.
2. verdenskrig var med til at bringe byen på fode igen, og ved krigens afslutning var optimismen stor. Der blev bygget i stort omfang, men en stor oversvømmelse i 1950 satte en midlertidig stopper herfor. 70.000 mennesker måtte evakueres, og byen blev sat i undtagelsestilstand. Igen måtte der statslig hjælp til byen, men siden har byen udviklet sig meg