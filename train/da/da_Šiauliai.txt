Šiauliai er den fjerde folkerigeste by i Litauen med et indbyggertal på 120.934(2011) beliggende i det nordlige af landet. Byen er hovedsæde i Šiauliai apskritis, Šiauliai bykommune og Šiauliai distriktskommune.
Šiauliai grundlæggelse dateres til den 22. september 1236, hvor byen er omtalt i forbindelse med slaget ved Saule. På dagen afholdes der hvert år "fødselsdag", en byfest, der strækker sig over flere dage.
Šiauliais beboere kaldes šiauliškiais eller šiauliečiais. De fleste af indbyggerne stammer fra det nordvestlige Aukštaitija, de taler således ikke den lokale Žemaitiske dialekt, men derimod en vestlig udgave af Aukštaitisk


== Navn på andre sprog ==
Šiauliai kaldes også Saulės miestas (dansk: ~ Solbyen) på litauisk. På andre sprog hedder Šiauliai: Žemaitisk dialekt Šiaulē, jiddisch: שאַוול tr. Shavel, litauisk: Saule eller Sauli (moderne), russisk: Шавли eller Шяуляй, tr. Shaulyai - (moderne), tysk: Schaulen og polsk: Szawle.


== Geografi ==
Šiauliai er med et areal på 81 km2 en af de arealmæssigt mindre kommuner i Litauen, men samtidigt en af kommunerne med største befolkningstæthed. Bykommunen er omkranset af Šiauliai distriktskommune. Šiauliai er en af de få kommuner i Litauen der ikke er opdelt i seniūnijos (dansk: ~ bydele). Byen udgør 60 % af kommunens areal, de grønne områder udgør 23 % eller 19 km2 og vandområder udgør 16 % eller 13 km2. De grønne områder består blandt andet af parkerne Rėkyvos miško parkas (446,6 ha) Talšos parkas (119,1 ha) og Salduvės parkas (84,3 ha), som kun ligger få hundrede meter fra centrum på bredden af Talša sø (56,2 ha), andre søer er Rėkyva sø (1179 ha) og Ginkūnai sø (16,6 ha).


=== Beliggenhed ===
Šiauliais ligger omkring 214 km nordvest for den litauiske hovedstad Vilnius og 128 km sydvest for den lettiske hovedstad Riga. Afstanden til Kaunas er 142 km, afstanden til Klaipeda er 165 km og afstanden til Kaliningrad er 250 km. Šiauliais tidlige udvikling som den vigtigste by i det nordlige Litauen skyldes den gunstige beliggenhed på bredden af Talsi søen, hvor handelsruterne krydsede. Da der senere blev bygget en vej mellem Riga og Tilsit i Østpreussen og jernbane fra Liepāja til Ukraine udviklede byen sig hastigt som industriby.
Det samlede byområde er på ca. 81 km2, de grønne områder er på ca. 19 km2 og vandområderne er på ca. 13 km2.
I centrum af byen er højden over havet 128,4 m, Rėkyvos søs vandstand er 129,8 m over havet, Talsos søs vandstand er 103 m over havet og Salduvės bakken er 149,7 m over havet.


=== Klima ===
Šiauliai har fastlandsklima iflg. Köppens klimaklassificering. Den gennemsnitlige temperatur i januar er -7 °C i juli er den 16 °C. Den gennemsnitlig nedbørs mængde er 538,5 mm årligt.
I 1942 havde Šiauliai et årligt temperaturgennemsnit på 3,6 °C, den laveste gennemsnitstemperatur registreret i Litauen.


== Historie ==


=== 1200-tallet til 1600-tallet ===
Den Liviske Orden omtalte allerede Šiauliai i sine skifter i 1200-tallet som Soule, Saulia og Saulen. På stedet havde litauiske-žemaitiske styrker en forsvarspost mod den Tyske Ordens og Den Liviske Ordens utallige angreb. Dagen for slaget ved Saule, det såkaldte "Solslag" (litauisk: Saulės mūšis dansk: "Solslaget"), den 22. september 1236, der fandt sted ikke langt fra Šiauliai, betragtes som datoen for grundlæggelse byen. Ved slaget påførte litauisk-žemaitiske styrker Den Liviske Orden et knusende nederlag. De næste to århundreder blev Šiauliai betragtet som den vigtigste by i Šiauliai-området "Solskinslandet", som området siden da blev kaldt.
Efter slaget ved Grunwald (1410), der var endnu et knusende nederlag for den Tyske Orden, ophørte ordenens overfald og Šiauliai udviklede sig til et landbrugssamfund. I 1445 blev den første trækirke bygget i byen. I 1500-tallet blev byen administrativt center i området. Den 11. juni 1524 blev Siauliais navn nævnt i et brev fra storfyrste Žygimantas Senasis (1467 – 1548). Iflg. brevet lægges Siauliai ind under bispedømmet i Vilnus under biskop Jonui. I 1555 indtegnedes Sovli (Siauliai) på Kasparas Henenbergeris' (tysk: Caspar Hennebergs) kort over Europa og i 1589 fik Šiauliai byrettigheder i overensstemmelse med Magdeburgretten.
Trækirken blev i 1634 erstattet med en murstenskirke, Šiauliai Domkirke, i centrum. Byens økonomiske betydning udvikledes hurtigt på grund af den gunstige beliggenhed ved de krydsende handelsruter, som løb nordøst om det žemaitiske højland, på vandskellet mellem floderne Venta, Dubysa og Musa. Talsi søens bred blev et naturlig hvilested på den rute. I 1636 oprettedes Šiauliųs markedsplads i det historiske centrum på den nuværende Prisikėlimo aikštė. Kort efter i 1600-tallet blev byen hærget "Syndfloden", den litauiske betegnelse for svenskernes angreb på den polsk-litauiske realunion under Karl X Gustav og i 1700-tallet hærgedes Šiauliai af epidemisk byldepest, der reducerede befolkningstallet kraftigt.


=== 1700-tallet til 1800-tallet ===

Æren for byens genopblomstring tilskrives Antoni Tyzenhaus (1733 – 1785), der, efter et bondeoprør på kronens ejendomme i det nordlige Litauen, påbegyndte radikale økonomiske og byplansreformer. Han besluttede at renovere byen efter klassicistiske ideer. Den første byplan havde været tilfældig, med et radialt udstrålende gadenet, men Tyzenhaus besluttede at bygge byen om efter en formel, geometrisk byplan. Šiauliai voksede til en veludviklet by, med flere fornemme murstensbygninger. I 1791 bekræftede Storfyrste Stanislovas Augustas Poniatovskis (1732 – 1798) Šiauliais byrettigheder og tildelte byen et våbenskjold, som var delt i tre felter, der afbildede en bjørn, symbolet på Žemaitija, "Guds altseende øje" og en rød tyr, symbolet for Poniatovskis' familie. Det nuværende våbenskjold er en moderne version af dette våbenskjold.
Efter delingen af den polsk-litauiske realunion i 1795 blev Šiauliai en del af det Russiske Kejserrige, hovedby i Šiauliai distrikt (uyezd) i Kovno guvernement, og fik nyt våbenskjold. Byen voksede og blev en vigtigt uddannelse- og kultureltcenter. I 1836-1858 blev vejen, der forbinder Riga og Tilsit (nu Sovjetsk i Kaliningrad oblast), bygget: I 1871 blev jernbanen, der forbinder Liepāja i Letland med Romny (ukrainsk: Ромни) i Ukraine, bygget. Med den centrale placering i Litauens infrastruktur udvikledes industrien i Šiauliai hurtigt. I 1897 var Šiauliai den tredje største by i Litauen med en befolkning på omkring 16.000. En stor del af indvandrerne var jøder og i 1909 udgjorde det jødiske samfund 56,4 % af indbyggerne. Chaim Frenkel, der ejede det største garveri i det russiske imperium, var bosiddende i Šiauliai, og byen var kendt for sin omfattende læderindustri.


=== 1. verdenskrig ===

Under 1. verdenskrig blev omkring 65 % af bygningerne brændt ned og byens centrum blev ødelagt. Efter krigen og reetablering af Litauen, voksede betydningen af Šiauliai. Før Klaipėda blev en del af Litauen i 1923, var byen Litauens anden største by. I 1929 blev centrum genopbygget og moderne forsyningsvirksomheder blev oprettet: der kom gadelys, offentlig transport, telefon- og telegrafforbindelser, vandforsyningsnet og kloakering.


=== 1920- 1939 ===
De første år efter Litauens uafhængighedserklæring var vanskelige for byen. Industrien mistede sine mar