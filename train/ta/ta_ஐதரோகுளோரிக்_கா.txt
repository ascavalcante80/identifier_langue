ஐதரோகுளோரிக் காடி நீரில் கரைந்துள்ள ஐதரசன் குளோரைடு (HCl) இது மிகவும் கடுமையாக தாக்கி அரிக்கும் தன்மை கொண்ட கரிமமற்றக் கடுங்காடி. இது தொழிலகங்களில் பல பயன்பாடுகள் கொண்ட ஒரு வேதியியற் பொருள். இயற்கையாக மாந்தர்களின் குடலில் காணப்படுகின்றது.
வரலாற்று நோக்கில் இது ஆங்கிலத்தில் ஒருகாலத்தில் முரியாட்டிக் காடி (muriatic acid) அல்லது உப்புகளின் சாராயம் என்று அழைக்கப்பட்டது. இதனை விட்ரியோல் (vitriol) எனப்பட்ட கந்தகக் காடியோடு சாதாரண உப்பை (சோடியம் குளோரைடு) சேர்பதன் மூலம் உருவாக்கினர். ஐரோப்பாவின் மறுமலர்ச்சிக் காலதில் (14-17 ஆவது நூற்றாண்டு), இக்காடி முதன்முதலாக ஐரோப்பாவில் தோன்றியது. இதனை யோகான் கிளௌபர் (Johann Rudolf Glauber), சோசப்பு பிரீசிட்லி (Joseph Priestley), ஃகம்ப்ரி டேவி (Humphry Davy) போன்ற வேதியயலாளர்கள் தங்கள் அறிவியல் ஆய்வில் பயன்படுத்தினர்.
தொழிற்புரட்சி காலத்தில் பெரிய அளவில் ஐதரோ குளோரிக் காடி படைக்கப்பட்டு வேதியியல் சார்ந்த தொழிலகங்களில் வினைவிளைவுப் பொருளாய் (chemical reagent) பயன்படுத்தப்பட்டது. குறிப்பாக பாலி வீனைல் குளோரைடு (polyvinyl chloride, PVC) எனப்படும் நெகிழி அல்லது பிளாசுட்டிகைப் பெரிய அளவில் படைக்கத் தேவைப்பட்ட வீனைல் குளோரைடு உருவாக்கப் பயன்படுத்தப்பட்டது. இதே போல பாலியூரித்தேன் (polyurethane) படைக்கத் தேவையான மெத்திலீன் டைஃவினைல் டைஐசோசயனேட்டு (MDI) (methylene diphenyl diisocyanate, MDI), தொலியீன் டைஐசோசயனேட்டு உருவாக்க