Sibiu (în germană Hermannstadt, în maghiară Nagyszeben, în latină Cibinium) este reședința de județ și cel mai mare municipiu al județului Sibiu, România. Sibiul este un important centru cultural și economic din sudul Transilvaniei, cu o populație de 147.245 locuitori conform recensământului din 2011.
Stațiunea de iarnă Păltiniș se află la 37 km distanță de centrul municipiului, iar lacul glaciar Bâlea se află la aproximativ 100 km distanță de oraș.
Municipiul Sibiu a reprezentat și reprezintă unul dintre cele mai importante și înfloritoare orașe din Transilvania, fiind unul dintre principalele centre ale coloniștilor sași stabiliți în zonă. Orașul a fost capitală a Transilvaniei între anii 1692-1791 și 1849-1865. A cunoscut în ultimii ani o renaștere economică și culturală semnificativă. Sibiul este în prezent unul dintre orașele cu cel mai mare nivel de investiții străine din România. În anul 2007 a fost Capitala Culturală Europeană, împreună cu orașul Luxemburg.


== Geografie ==
Municipiul Sibiu este situat în partea de sud a Transilvaniei, în Depresiunea Sibiului, străbătută de Râul Cibin.
Municipiul Sibiu este unul din cele mai importante orașe din Transilvania cu un remarcabil potențial de dezvoltare economică, avantajat și de poziționarea sa pe Coridorul IV Paneuropean și beneficiind de un modern Aeroport Internațional. Localitatea se situează la 45°47' latitudine nordică și 24°05' longitudine estică. Altitudinea fața de nivelul mării variază între 415 m în Orașul de Jos și 431 m în Orașul de Sus. Orașul se află în zona temperat-continentală, cu influențe termice datorate zonei depresionare și a munților care îl înconjoară la sud și sud-vest. Media anuală a precipitațiilor este de 662 mm cu valori minime în luna februarie (26,7 mm) și maxime în iunie (113 mm). Temperatura medie anuală este de 8,9 grade Celsius. Cu cei 147.245 de locuitori permanenți (2011) și 30.000 de locuitori temporari, în special studenți, Sibiul este cel mai mare oraș din județ. Comunitatea locală este alcătuită din grupuri etnice diverse. Marea majoritate a populației este reprezentată de români (94%) care conviețuiesc cu germanii, descendenți ai coloniștilor saxoni care au emigrat în secolul al XII-lea din zona Luxemburg, Lorena, Alsacia. Lor li se alătură unguri, rromi și o foarte puțin numeroasă comunitate evreiască, cu toții contribuind prin influențe culturale specifice la viața orașului. Aceeași diversitate caracterizează și viața religioasă. Alături de ortodocși, la Sibiu își practică liber credința reformați, romano-catolici, greco-catolici și evanghelici-lutherani. Structura socială a orașului este bazată pe o experiența de viața istorică și multiculturală, diversitatea locuitorilor săi, aparținand diferitelor grupuri etnice, generații și stiluri de viață, dând orașului o aură specială.


=== Climă ===
Localitatea se află în zona temperat-continentală, cu influențe termice datorate munților din vecinătate, însă ferită de excese. Media anuală a precipitațiilor este de 662 mm, cu valori minime în luna februarie (26,7 mm) și maxime în iunie (113 mm). Temperatura medie anuală este de 8,9 grade Celsius.


=== Precipitații ===
Clima, relieful și structura solului sibian creează condiții prielnice pentru o floră și o fauna bogată. Sibiul este amplasat într-o zonă cu climat continental moderat, cu efecte microclimatice secundare date de direcția vântului la sol, influențată atât de factorii de relief, cât și de zona construită. Elementele principale ce caracterizează din punct de vedere climatic zona municipiului sunt următoarele: • Temperatura medie multianuală: 8,8 °C • Temperatura maximă absolută: 37,4 °C • Temperatura minimă absolută: -31 °C • Nebulozitatea – media anuală: 6,2 • Cantitatea medie anuală a precipitațiilor: 662 mm cu valori minime în februarie și maxime în iunie, iar numărul zilelor de îngheț de circa 120 pe an • Umiditatea relativă a aerului atmosferic – valoarea medie multianuală este de 75%.
Iernile sunt ferite de viscole grele, primăverile sunt frumoase, verile răcoroase și toamnele târzii. Recordurile de temperatură înregistrate sunt de 37,6 °C (la Boita în 1949) si -34,4 °C (la Sibiu în 1888).


=== Curenți de aer ===
Zona Transilvaniei, din care face parte și Sibiul, este supusă iarna unor invazii de aer rece și umed, venit din nordul și nord-vestul Europei, din vecinătatea insulelor Islanda și Groenlanda (aer polar - oceanic) care aduce zăpadă și ger.
Vânturile dominante, cu frecvența cea mai mare, sunt cele din nord-vest, vântul care bate dinspre Mureș se numește local „Mureșan”. Vânturile locale sunt brizele de munte și Vântul Mare (Mâncătorul de zăpadă) care se manifestă la începutul primăverii, în special în depresiunile de la poalele munților. Fiind un vânt fohnic, este cald, topește zăpezile, având importanță pentru activitățile agricole.


=== Caracteristici geografice specifice ===
Ca o consecință a corelațiilor dintre componentele climatice și caracteristicile geomorfologice ale spațiului geografic sibian, în zonele depresionare de la contactul cu muntele se manifestă inversiuni de temperatură, în special în perioadele reci și calme ale anului. Se ajunge uneori ca temperatura din depresiuni să fie egală cu cea de pe vârfurile montane, iar porțiunea mediană a versantului rămâne mai caldă. În urma măsurătorilor efectuate de Stația Meteo Sibiu, în ultimii zece ani  s-au înregistrat inversiuni de origine termică, dinamică și frontală; anual se produc în jur de 100 de inversiuni, frecvența cea mai mare revenind celor de natură termică (cca. 70,2 zile/an). În momentul producerii fenomenelor climatice menționate, în zonele montane vremea este frumoasă, în schimb, în arealele depresionare aceasta este închisă și nefavorabilă deplasărilor.
Vara predomină vânturile oceanice umede dinspre vestul Europei, care determină ploi bogate în acest anotimp. Mai rare sunt revărsările de aer polar oceanic, care provoacă o răcorire temporară a timpului, ploi reci, iar în munți chiar lapoviță și ninsoare. Uneori mai bate vara și Austrul dinspre sud-vest. Un alt vânt predominant bate dinspre nord-est, însă el este înlocuit cu o mișcare a aerului, canalizată pe culoarul Visei dinspre depresiunea Sibiului.
Clima, relieful și structura solului sibian creează condiții prielnice pentru o floră și o faună bogată. Prin poziția sa, localitatea se află în zona pădurilor de stejar și gorun care urcă de la porțile orașului și până pe dealurile și versanții munților din apropiere.


== Istorie ==

În zona actualului cartier Gușterița se presupune că ar fi existat castrul roman Cedonia.
Primele așezări în zona Sibiului ar fi fost castrul roman din zona Gusterita și o așezare de origine slavă. Orașul a fost colonizat după mijlocul secolului al XII-lea de coloniști sași din teritoriul Rin-Mosela. Prima mențiune a cetății a fost făcută în data de 20 decembrie 1191 sub numele Cibinium într-un document ecleziastic emis de papa Celestin al III-lea, care a recunoscut la rugămintea regelui Béla al III-lea existența unei prepozituri a Sibiului (praepositura Cibiniensis), scoasă de sub jurisdicția Episcopiei Transilvaniei. Prima atestare documentară în forma Hermannstadt datează din anul 1223, dar există și mențiuni ale numelui Villa Hermanni. În anul 1241 a fost atacat, cucerit și parțial distrus în marea invazie tătară.
În secolul al XIV-lea Sibiul a devenit un mare centru de comerț și timp de secole a fost cea mai importantă cetate germană din Transilvania. Meșteșugarii din oraș erau organizați în bresle, în 1376 fiind cunoscute un număr de 19 bresle.
În anul 1366 Sibiul a fost declarat "oraș".
Aici a fost publicat, în anul 1544, Catehismul Luteran, prima carte tipărită în limba română.
Din 1692, odată cu creșterea influenței austriece, Sibiul devine capitala Transilvaniei. Aceasta este o perioadă înfloritoare a orașului, cele mai reprezentative construcții din această perioadă fiind Palatul Brukenthal și Biserica romano-catolică „Sfânta Treime”.
În anul 1788 apare la Sibiu primul ziar (în limba germană) din Transilvania, numit Theatral Wochenblatt.
În 1872 se construiește prima linie de cale ferată, iar în 1897 Sibiul este electrificat. Tot în această perioadă Sibiul este sediul asociației ASTRA și un oraș important al comunității românești. În anul 1905 a fost dat în folosință tramvaiul sibian, care a funcționat până la desființarea sa în anul 1970.
Ca urmare a celui de-al Doilea Război Mondial și a perioadei comuniste populația săsească s-a diminuat considerabil prin deportări în Siberia și mai târziu prin emigrarea masivă în Germania.
Odată cu instaurarea regimului comunist în România a avut loc marginalizarea membrilor Cercului Literar de la Sibiu, aflat pe direcția inaugurată de Titu Maiorescu în cultura română.


=== Evenimente importante în istoria Sibiului ===
1191 - A fost confirmată prepozitura Sf. Ladislau, care a asigurat jurisdicția ecleziastică proprie a sașilor transilvăneni.
1292 - A fost atestat primul spital în Regatul Ungariei.
1300 - Într-un document se amintește existența Bisericii Sf. Elisabeta.
1324 - Vizita regelui Carol Robert de Anjou.
1350 - La Sibiu se înființează prima monetărie din Transilvania.
1380 - A fost documentată prima școală în Regatul Ungariei.
1494 - Prima farmacie în Regatul Ungariei.
1494 - Primul orologiu instalat în turn pe teritoriul actual al României.
1534 - Prima fabrică de hârtie în Regatul Ungariei.
1544 - A fost tipărit la Sibiu Catehismul luteran, prima carte în limba română.
1551 - Primul experiment cu rachete din lume, realizat de Conrad Haas.
1570 - Principatul Transilvania, dependentă de Imperiul Otoman a fost format după invazia otomană a Regatul Ungariei.
1671 - Valentin Frank, fiul primarului din Sibiu, publică un poem în care descrie descoperirea gazului metan la Bazna.
1692 - Sibiu (Hermannstadt) a devenit capitala Transilvaniei (până în 1791).
1717 - Este inființată prima fabrică de bere de pe actualul teritoriu al României, după ce în 1712 împăratul Carol al VI-lea acordase orașului un privilegiu în acest sens.
1769 - Prima sală pentru spectacole de teatru se deschide în casa baronului von Möringer din Piața Mare (Casa Albastră). Aceasta a funcționat între anii 1769-1783.
1782 - Franz-Joseph Müller von Reichenstein a descoperit elementul chimic telur.
1788 - Primul teatru permanent în Transilvania.
1795 - Primul paratrăsnet din sud-estul Europei este instalat în Cisnădie.
1797 - Samuel Hahnemann deschide primul laborator homeopatic din lume.
1817 - Primul muzeu din Transilvania, Muzeul Național Brukenthal, este deschis la Sibiu.
1861 - Se înființează societatea ASTRA.
1867 - Principatul Transilvaniei a fost reîncorporat Regatul Ungariei
1872 - Este dată în exploatare linia ferată Sibiu-Copșa Mică
1896 - Prima linie electrică din sud-estul Europei.
1904 - Al doilea oraș din Europa și al treilea din lume în care este utilizat omnibuzul - un precursor al troleibuzului.
1905 - Introducerea tramvaiului sibian.
1918 - După tratatul din Trianon, Sibiul a devenit parte din România.
1928 - Prima grădină zoologică din România.
1941 - Sașii au devenit o minoritate în oraș.
1989 - Al doilea oraș participant la Revoluția din 1989.
2007 - Capitală Culturală Europeană 2007
2010 - La 1 decembrie este dată în folosință centura ocolitoare a orașului.


=== Stema ===

În scut, pe fond roșu, un trichet de aur, răsturnat, având colțurile terminate în formă de inimă de același metal și străpuns de două spade încrucișate cu vârful în jos, cu mânerul și garda de aur și cu lamele de argint. Cele două săbii susțin o coroană de aur și simbolizează lupta pentru apărare a orașului. Scutul este timbrat de o coroană murală cu șapte turnuri, simbolizând statutul de municipiu al Sibiului. Trichetul este vechiul simbol al orașului. A fost utilizat și pentru stema Transilvaniei într-un sigiliu din 1550.


== Demografie ==

De-a lungul timpului, o dată cu dezvoltarea economică a orașului și extinderea acestuia, a crescut și populația sa. Acestea sunt datele pentru ultimii 150 de ani:
1850: || 12.765 locuitori
1900: |||| 21.465 locuitori
1930: |||||||||| 49.345 locuitori
1941: |||||||||||||| 63.765 locuitori
1948: |||||||||||||| 60.602 locuitori
1956: ||||||||||||||||||| 90.475 locuitori
1966: |||||||||||||||||||||| 109.515 locuitori
1977: |||||||||||||||||||||||||||||| 151.005 locuitori
1992: |||||||||||||||||||||||||||||||||| 169.610 locuitori
2002: ||||||||||||||||||||||||||||||| 155.045 locuitori
2011: ||||||||||||||||||||||||||||| 147.245 locuitori


=== Populația istorică ===

Ca limbă maternă, în Sibiu domina până în anii '30 limba germană, declarată drept limbă maternă de 16.832 de persoane în 1910, reprezentând aproximativ 50% din locuitori. Era urmată de limbile română (8.824) și maghiară (7.252) vorbite de aproximativ 30%, respectiv 20% din locuitori. Restul limbilor erau vorbite fiecare de mai puțin de 1% din populația urbană. Limba idiș era vorbită de minoritatea evreiască prezentă în Sibiu la acea dată.


=== În prezent ===

La recensământul din 2011 au fost înregistrați 147.245 locuitori. Dintre aceștia 25% aveau peste 50 de ani, iar 18% absolviseră o instituție de învățământ superior.
Din punct de vedere etnic a fost înregistrată următoarea structură a populației:
88,96%: Români
01,47%: Maghiari
01,06%: Germani (Sași)
00,39%: Romi


=== Structura confesională ===
Sub aspect confesional populația Sibiului este alcătuită din:
ortodocși (91,0%)
romano-catolici (2%)
luterani (1%)
reformați (1%)
mozaici (0,1%)
greco-catolici (1,5%)
unitarieni (0,5%) ș.a. 
La recensământul din 2002, alte religii, printre care și atei, sunt prezente, dar cu procente mult mai mici.


== Cartiere ==

În Sibiu există următoarele cartiere:
Centru
Centrul Istoric - împărțit în Orașul de Sus și Orașul de Jos
Lupeni
Trei Stejari
Dumbrăvii
Vasile Aaron
Hipodrom I, II, III, IV
Valea Aurie
Tilișca
Ștrand I
Ștrand II
Turnișor
Piața Cluj
Țiglari
Terezian
Reșița
Lazaret
Gușterița
Broscărie (Blocuri Independența)
Tineretului
Viile Sibiului
De asemenea, există două zone industriale:
Zona Industrială Est, de-a lungul căii ferate dinspre Brașov și Râmnicu Vâlcea, la ieșirea spre Agnita
Zona Industrială Vest, la ieșirea spre Sebeș, în apropierea Aeroportului
Partea din Pădurea Dumbrava ocupată de Muzeul Tehnicii Populare, situată în sudul orașului, la ieșirea spre Rășinari aparține tot de Municipiul Sibiu.


== Administrație și politică ==
Din 2000 până în 2014 primar al Sibiului a fost Klaus Iohannis (FDGR), ales președinte al României la alegerile din 2014.
S-a remarcat prin reamenajarea parcurilor orașului și demararea lucrărilor de reabilitare a centrului istoric. A adaptat sistemul de semaforizare al orașului Sibiu la noua tehnologie LED. Totodată a dezvoltat securitatea populației prin promovarea și dezvoltarea serviciilor poliției Locale.
Componența Consiliului Local ales în 2012 este următoarea:


== Relații externe ==

Consulate
 Consulatul Republicii Federale Germane
 Consulatul Onorific al Marelui Ducat de Luxemburg
 Consulatul Republicii Austria


=== Orașe înfrățite ===
Municipiul Sibiu este înfrățit cu următoarele localități:
 Bauru, Brazilia din 1995
 Columbia, Statele Unite din 1994
 Klagenfurt, Austria din 1996
 Landshut, Germania din 2002
 Mechelen, Belgia din 1996
 Marburg, Germania din 24 octombrie 2005
 Rennes, Franța din 1999
 Valencia, Venezuela din 1993
 Wirall, Regatul Unit din 1994
 Takayama, Gifu, Japonia din 2012


== Economie ==
Sibiul este unul din cele mai prospere orașe din România și primește una din cele mai mari rate de investiții străine.
Industriile clasice ale orașului sunt industria constructoare de mașini (Bilstein Compa), industria confecțiilor (Mondex, Mondostar), industria produselor alimentare (Scandia) și industria de rechizite școlare (Flaro). Recent au fost deschise câteva fabrici noi de componente electrice și electronice (Continental, Kuhnke Relee, Haartmann), de rulmenți (SNR Rulmenți), de air bag-uri (Takata Petri) și de curele de transmisie (investiție a companiei germane Siemens).
În Sibiu își au sediul central Banca Comercială Carpatica și societatea de asigurări Carpatica Asig. Tot în Sibiu își are sediul Bursa Monetar Financiară și de Mărfuri, instituție emblematică pentru mediul economic și de afaceri românesc. Toate companiile bancare și de asigurări majore prezente în România au o filială sau o sucursală în oraș.


=== Angajați pe sector industrial ===
Industrie - 49%
Comerț - 15%
Construcții - 7,5%
Sănătate - 7,5%
Educație - 7%
Transport - 6,5%


== Transport ==


=== Transporturi externe ===
Sibiu are un aeroport internațional de unde se efectuează curse zilnice către Germania, Austria, Spania, Marea Britanie și Italia, o parte cu escala la Timișoara. Aeroportul a încheiat un amplu proces de modernizare care permite primirea aeronavelor mari. Curse directe există către:
München (Tarom), (Lufthansa)
Viena (Austrian)
București, Târgu Mureș (Tarom)
Timișoara (Carpatair)
Stuttgart (Blue Air)
Londra (Wizz Air)
Dortmund (Wizz Air)

Municipiul Sibiu este unul dintre cele mai importante noduri de cale ferată din Transilvania. Există patru gări în raza sa: Gara Mare, Gara Mică, Sibiu Triaj, Turnișor, precum și un important depou pentru locomotive diesel.
Căile feroviare care trec prin municipiu sunt:
Tronsonul Sibiu - Brașov - București
Tronsonul Sibiu - Mediaș - Sighișoara
Tronsonul Sibiu - Râmnicu-Vâlcea - Piatra Olt - Craiova
Tronsonul Sibiu - Vințu de Jos - Deva - Arad
Tronsonul Sibiu - Agnita (linie închisă din 2001)
Majoritatea trenurilor personale sunt exploatate cu automotoare „Siemens Desiro”, fiind asigurate legături cu București, Râmnicu Vâlcea, Mediaș, Sighișoara, Brașov, Alba Iulia, Târgu Mureș, Timișoara, iar în sezonul estival și cu Constanța. De asemenea, operatorul privat Regiotrans asigură legături zilnice cu Alba Iulia, Blaj, Mediaș, Podu Olt, Sighișoara și Odorheiu Secuiesc.

Sibiul este străbătut de Coridorul 4 European, drumul european E68/E81 (drumul național DN1). Prin municipiu trec următoarele căi rutiere:
Șosele internaționale:
E68 (Ungaria) – Nădlac – Arad – Deva – Sebeș – Miercurea Sibiului – Sibiu – Brașov
E81 (Ucraina) – Halmeu – Livada – Satu Mare – Zalău – Cluj – Turda – Sebeș – Miercurea Sibiului – Sibiu – Pitești – București – Constanța
Drumuri naționale:
DN 1 București – Ploiești – Brașov – Făgăraș – Sibiu – Alba Iulia – Turda – Cluj – Oradea – Borș –> Ungaria
DN 7 București – Găești – Pitești – Râmnicu Vâlcea – Sibiu – Deva – Arad – Nădlac –> Ungaria
DN 14 Sighișoara – Dumbrăveni – Mediaș – Copșa Mică – Sibiu
Centura rutieră a orașului la standard de autostradă a fost inaugurată în data de 1 Decembrie 2010, iar prelungirea Autostrăzii A1, care va trece pe lângă Sibiu, este deschisă până la Săliște. Aceasta va prelua mare parte din traficul auto desfășurat în estul Uniunii Europene. În preajma municipiului, autostrada urmărește traseul Tălmaciu - Șelimbăr - Sibiu Nord (centura ocolitoare) - Sud de Șura Mică - Apoldu de Jos - Miercurea Sibiului.
Municipiul Sibiu are trei autogări cu autocare și microbuze care fac legătura cu aproape toată țara și cu spațiul Uniunii Europene.
Programul acestora este extrem de bine organizat, existând chiar mai multe curse zilnice pentru unele destinații. Principala companie care operează din Sibiu este Atlassib, care deține și una din autogările orașului (Autogara Turnișor).


=== Transporturi interne ===
Sibiul are peste 650 de străzi nominalizate, însumând mai mult de 150 km în lungime. Construcția unor noi cartiere de case și blocuri crește mărimea suprafeței orașului în fiecare an. Rețeaua stradală este puternic dezvoltată, fiind asigurate iluminatul public, semaforizarea intersecțiilor importante sau realizarea de sensuri giratorii, canalizarea și salubrizarea lor. În acest domeniu s-au realizat numeroase investiții, în special asfaltări și construirea de sensuri giratorii. În municipiul Sibiu există o rețea vastă de transport, călătorii putând opta pentru autobuz sau taxi. În ciuda directivelor europene, transmise în România prin Ministerul Mediului, și în contrazicere cu politica și evoluția majorității orașelor din Europa, troleibuzele au fost scoase total din transportul public local începând cu 15 noiembrie 2009, în favoarea transportului consumator de carburanți, iar rețeaua de alimentare a acestora a fost demontată și vândută ca fier vechi.

Există 20 de linii de autobuz în Sibiu. Tursib este compania de transport local ce administrează traseele mijloacelor de transport în comun pe raza municipiului.
În Sibiu există și companii de taximetrie:
Taxi Comis - (0269)964
Taxi Negoiu - (0269)966
Taxi Pronto - 0269.222222
Taxi 942 - (0269)942
Taxi 953 - (0269)953
Taxi 948 - (0269)948
Taxi 924 - (0269)924
Taxi 963 - 0740-000-963


=== Centura de ocolire ===

Centura de ocolire a Sibiului are 20 de kilometri, dintre care 17,2 sunt construiți în regim de autostradă. Centura a fost inaugurată la data de 1 decembrie 2010.


== Turism ==

În anul 2007 Sibiul a fost Capitală Europeană a Culturii împreună cu orașul Luxemburg.
Sibiul și împrejurimile sale sunt una din cele mai vizitate zone din România. Centrul istoric este unul dintre cele mai bine păstrate locații istorice din țară. Multe din zidurile și sistemele de fortificații sunt menținute într-o stare foarte bună. Centrul istoric este în proces de a fi înscris în lista patrimoniului UNESCO..În Sibiu se găsesc muzee care cuprind colecții de artă, pictură, arte decorative, antropologie, istorie, arheologie, istoria tehnologiei și științe naturale.
Orașul se află aproape de Munții Făgărașului – o destinație importantă pentru drumeții – și de stațiunea Păltiniș – o destinație pentru sporturile de iarnă. În zonă sunt multe biserici fortificate construite de coloniștii sași.


=== Hoteluri ===

Sunt peste 35 de hoteluri și pensiuni în Sibiu. Cele mai selecte sunt Ramada și Împăratul Romanilor, aflate în centrul orașului. Lanțul Continental deține 2 hoteluri în municipiu, unul dintre ele având brand-ul Continental Forum.
Hotel Hilton *****
Hotel Ramada Sibiu ****
Hotel Casa Luxemburg ***
Hotel Libra ****
Hotel Continental Forum ****
Hotel Casa Moraru ****
Hotel Ibis Sibiu ****
Hotel Împăratul Romanilor ***
Hotel Parc ***
Hotel Silva***
Hotel Am Ring***
Hotel Ana ***
Hotel Roberts ****
Hotel Golden Tulip Ana Tower ****
Casa Ivan***
Hotel Class***
Hotel Center (în construcție)


=== Obiective turistice ===


==== Muzee ====

Muzeul de Arme și Trofee de Vânătoare
Muzeul de locomotive cu aburi.


==== Lăcașuri de cult ====

În centrul orașului se găsesc o serie de lăcașuri istorice de cult:
Biserica Evanghelică Parohială (luterană) sec. XIV
Catedrala Ortodoxă 1906
Biserica și Complexul Ursulinelor (romano-catolică, în utilizarea parțială a greco-catolicilor) sec. XV
Biserica Romano-Catolică din Piața Mare 1726-1733
Biserica Franciscanilor de pe Strada Șelarilor (romano-catolică)
Biserica reformată (calvină) 1786
Biserica evanghelică „Johanniskirche” 1883
Biserica din Groapă (ortodoxă) 1788-1789
Biserica dintre Brazi (folosită de o parohie ortodoxă, revendicată de greco-catolici) 1788, prima biserică greco-catolică din Sibiu
Capela „Sf. Cruce” din Piața Gării (romano-catolică)
Sinagoga cultului mozaic 1888
În cele două sate de la porțile vechiului oraș, azi cartierele Turnișor și Gusterița, se află două biserici fortificate:
Biserica evanghelică din Turnișor (luterană) sec. XIII
Biserica evanghelică din Gușterița (luterană) sec. XIII


==== Alte clădiri și locuri ====


=== În împrejurimi ===


== Cultură ==

În Sibiu își au sediul: Teatrul Național „Radu Stanca”, Filarmonica de Stat Sibiu, Teatrul pentru copii și tineret „Gong” și Teatrul de Balet Sibiu.
În fiecare primăvară în localitate are loc Festivalul Internațional de Teatru de la Sibiu (F.I.T.S.), considerat cel mai mare festival de teatru din sud-estul Europei. De asemenea, anual sunt organizate Festivalul de Artă Medievală, Festivalul de Artă Neconvențională „La Strada”, Festivalul Internațional de Muzică Electronică și Artă Contemporană Transylvania Calling și Festivalul Internațional de Jazz Sibiu, Târgul de Paști din Sibiu, festivalul de bere CibinFEST, Târgul de Crăciun din Sibiu.
În afară de aceste festivaluri, au loc și alte evenimente culturale, precum diferite concerte de jazz, folk sau rock. Formația de (hard) rock Riff, înființată în anul 1970 de muzicianul Florin Grigoraș, este originară din Sibiu și, prin urmare, o parte dintre spectacolele trupei se desfășoară pe scenele din acest oraș. Cu o activitate de peste 40 de ani, Riff este a doua formație rock ca longevitate din România, după Phoenix din Timișoara.
În Sibiu există opt centre culturale: Centru Cultural Municipal, Centrul Cultural Județean, Centrul Cultural Studențesc, Centrul Cultural „Friederich Teutsch”, Centrul Cultural al Academiei Trupelor de Uscat, Centrul Cultural German, Casa Ille-et-Vilaine, Centrul European de Poezie și Dialog Est-Vest), Asociația Scriitorilor și Asociația Artiștilor.


== Educație ==
În Sibiu se găsesc o serie de universități, instituții de nivel superior, având un număr de 28.000 studenți, cele mai importante fiind:

La nivel mediu, colegii, licee și grupuri școlare, cele mai prestigioase instituții din oraș sunt:

Colegiul Național „Gheorghe Lazăr”
Colegiul Național „Samuel von Brukenthal” (liceu cu predare în limba germană)
Colegiul Național Pedagogic „Andrei Șaguna”
Colegiul Național „Octavian Goga”
Colegiul Agricol „D. P. Barcianu”
Colegiul Economic „George Barițiu”
Colegiul tehnic de industrie alimentară „Terezianum”
Liceul de Artă
Colegiul Tehnic "Independența" [1]
Liceul Teoretic „Onisifor Ghibu”
Liceul Teoretic „Constantin Noica”
Liceul Teoretic ,,Axente Sever"
Liceul Teologic Baptist „Betania”
Grupul Școlar Industrial Energetic
Grupul Școlar de Construcții și Arhitectură „Carol I”
Grupul Școlar Industrial de Transport CFR
Grupul Școlar de prelucrarea lemnului „Avram Iancu”
Grup Scolar ,,Nicolae Teclu"


== Viața religioasă ==

Viața religioasă cunoaște o mare diversitate în municipiul Sibiu. Aici își au sediul următoarele instituții ecleziastice:
Mitropolia Ortodoxă a Ardealului și Arhiepiscopia Sibiului.
Episcopia Bisericii Evanghelice de Confesiune Augustană din România (Biserica Luterană).


=== Lăcașuri de cult ===
În Sibiu se găsesc o serie de lăcașuri de cult reprezentative, majoritatea fiind și obiective turistice:


== Mass-media ==


=== Ziare ===
Parte esențială a democrației, presa este reprezentată în toate componentele sale. Cel mai important cotidian local și unul din cele mai venerabile la nivel național este Tribuna Sibiului, cotidian înființat și condus de Ioan Slavici. Telegraful Român este ziarul cu cea mai îndelungată apariție (1853) din această parte a Europei. Alături de acesta, presa scrisă mai este reprezentată printr-un mozaic de cotidiene și săptămânale. Printre ele se pot menționa Sibiu Standard, Rondul de Sibiu, Monitorul de Sibiu, Ora de Sibiu, Ziarul de Sibiu, dar și Hermannstädter Zeitung și Allgemeine Deutsche Zeitung în limba germană sau săptămânalul Szebeni Ujsag în limba maghiară. Publicații de cultură sunt Euphorion și Revista Transilvania a cărei