Noțiunea site web provine din expresia engleză web site și desemnează o grupă de pagini web multimedia (conținând texte, imagini fixe, animații ș.a.), accesibile în Internet în principiu orișicui, de obicei pe o temă anume, și care sunt conectate între ele prin așa-numite hiperlinkuri. Diversele site-uri web pot fi create de către o organizație, o persoană particulară, instituții publice etc. Inițial noțiunea apărea în limba română scrisă sub două forme : sit web și site (ca în limba engleză). Lingvistul George Pruteanu considera că varianta de preferat este sait.
De obicei un site web este administrat (creat, întreținut și actualizat) de către un așa-numit webmaster, dar există și alte posibilități:
site-ul web se actualizează automat și permanent pe baza unei baze de date;
paginile sale se creează în mod dinamic și automat în funcție de acțiunea utilizatorului în cadrul unei aplicații web;
site-ul web se creează și e administrat chiar de către utilizatorii săi - vezi Web 2.0.
La începuturile Internetului fiecare site web se accesa prin indicarea adresei sale numerice specifice (adresa IP), de ex. 155.284.317.027. Ulterior pentru site-urile web s-au introdus și numele de domenii, care permit indicarea adresei respective în mod mult mai comod, prin cuvinte sau nume ușor de reținut, ca de exemplu www.wikipedia.org. Adresele de site-uri web trebuie să fie clar stabilite, unice în lume și chiar garantate pentru posesorul respectiv. Vezi DNS.


== Pagina web ==
Un site web este alcătuit de regulă din mai multe pagini web. O pagină web este un document creat cu ajutorul limbajului de marcare HTML și (opțional) limbaje de programare cum ar fi PHP, ASP ș.a. fiind accesibil vizitatorilor prin intermediul protocolului HTTP, care transferă informația de la server la browser. Pagina web se numește așa deoarece, afișată pe un monitor, ea se aseamănă cu o pagină de ziar: de obicei paginile web au o lățime care încape în întregime pe ecran. În schimb, pagina poate fi chiar mult mai înaltă (adâncă) decât înălțimea ecranului, ea putând fi totuși ușor afișată cu ajutorul funcțiilor normale ale mausului și browserului folosite, prin "tragere" în sus și în jos. De asemenea, un site web poate fi vizualizat pe orice dispozitiv conectat la Internet capabil să afișeze informații prin intermediul protocolului HTTP (unele telefoane mobile, PDA-uri, etc.).
Un site alcătuit din mai multe pagini are de obicei o pagină inițială sau principală numită homepage, de la care pleacă legături către paginile interioare, secundare. Structurile și schemele de "navigare" din interiorul site-urilor web sunt foarte diferite, în funcție de scopurile, dorințele și posibilitățile ofertantului de informații. De obicei această homepage este chiar pagina de start a site-ului, pe care ofertantul de informații în web o face cunoscută la public drept punct de plecare pentru întregul site web al său.


== Tipuri de site-uri web după conținut ==
Site-urile web se pot clasifica după o mulțime de factori, dar principalul factor rămâne subiectul de activitate (sau conținutul) site-ului. Din punct de vedere tehnologic un site web poate fi alcătuit din orice tipuri de date și informații statice, camere de discuții, produse și servicii de vânzare, anunțuri, formulare de completat online, sunete digitalizate, clipuri video, imagini statice și animate, efecte speciale, meniuri dinamice și multe, multe altele. Vorbind la un nivel mai înalt, subiectul (tema) unui site web poate fi: un așa-numit blog, portal web, catalog web, magazin virtual, bancă, universitate virtuală, bibliotecă, enciclopedie virtuală, revistă web, ziar web și aproape orice altceva. Un exemplu de site web oarecum surprinzător este CouchSurfing, un sistem de mijlocire de locuințe particulare pentru găzduirea pe timpul concediului a călătorilor interesați de contacte cu noi persoane particulare și noi culturi.
Dacă la început nu s-a pus accent prea mare pe latura estetică, în zilele de azi se acordă o importanță din ce în ce mai mare nu numai conținutului de informații al unui site web, dar și esteticii, dinamicii și atractivității lui.
La ora actuală (2007) Internetul conține sute de milioane de pagini web, pe cele mai variate subiecte și limbi. În octombrie 2006, Netcraft, o companie de monitorizare a Internetului care produce statistici despre Internet încă din anul 1995, a anunțat că în web există 101.435.235 site-uri, fiecare cu nume de domeniu propriu unic (față de 18.000 site-uri în august 1995).
Principalele categorii de site-uri web după conținut
1.Conținutul de tip meme - meme-urile reprezintă imagini editate cu textul dorit
2.Conținut infografic - reprezentări grafice ale unor date (ex.graficele vânzărilor de pe ultima lună)
3.Conținut video - foarte util în cazul website-urilor ce oferă demonstrații,tutoriale,etc
4.Conținutul propriu-zis de tip text - textul este elementul cheie al unui site sau blog ce poate fi combinat cu succes împreună cu primel