Oceanul Arctic sau Oceanul Înghețat este un ocean situat în principal în regiunea Polului Nord și este cel mai mic din cele cinci oceane ale lumii, fiind cel mai puțin adânc dintre acestea. Cu toate că Organizația Internațională Hidrografică, IHO îl clasifică drept ocean, unii oceanografi numesc acest corp Marea Arctică Mediterană sau mai simplu Marea Arctică, considerându-l Marea Mediterană a Oceanului Atlantic.


== GeografieModificare ==
Deși este cel mai mic ocean al planetei (suprafața sa fiind de 14.090.000 km2) este mai întins ca Europa. Are o formă aproape circulară, fiind centrat pe Polul Nord geografic al planetei. Este delimitat de țărmurile nordice ale continentelor Europa și Asia (Siberia) și America de Nord, precum și de cele ale insulei Groenlanda. Comunică liber cu apele Oceanului Atlantic si numai printr-o îngustă strâmtoare cu Oceanul Pacific.
Țărmurile celor trei continente care îl marginesc sunt foarte crestate, rezultând numeroase peninsule, golfuri, estuare și fiorduri.Una din caracteristicile acestui ocean este aceea că nu are contact direct cu toate continentele care îl delimitează, ci prin intermediul marilor mărginașe.O altă caracteristică importantă a acestui ocean o constituie prezenta gheții: mai mult de jumătate din suprafața sa, pe timpul verii și peste trei pătrimi, în timpul iernii, este acoperită de o imensă calotă de gheață centrată pe Polul Nord. În Oceanul Arctic există două importante drumuri maritime:
cel de Nord-Est, care reprezintă calea cea mai scurtă, prin nordul Siberiei, între vestul (portul Murmansk) și estul Rusiei (portul Vladivostok)
cel de Nord-Vest, care străbate apele arctice prin nordul continentului american, de la Atlantic la Pacific.
Multă vreme inaccesibile, astăzi cele două rute maritime sunt utilizate în mod frecvent, grație spărgătoarelor de gheață și navelor de construcție specială.
Oceanul Arctic are o climă polară aspră, influențată pe tot parcursul anului de mase de aer polar rece. Zona Oceanului Arctic este caracterizată prin temperaturi foarte scăzute, favorizând formarea ghețurilor.Iarna, temperatura aerului variază de la -32-36° C. Vara, temperatura medie e 0-1° C. Cantitatea anuală de precipitații variază între 75 și 500 mm. Dinspre Oceanul Atlantic, sub acțiunea vânturilor de vest, în Oceanul Arctic pătrunde un șuvoi de apă caldă – Curentul Atlanticului de Nord. Aceasta ajunge până în Marea Norvegiei și în Marea Barents, îmblânzind clima lor într-atât încât mările nu îngheață. Datorită noilor informații obținute de la sateliți în ultimii ani, s-a ajuns la concluzia că extinderea gheții și a ghețarilor este mult mai mare decât s-a crezut în trecut. Zonele cu pericol de gheață se întâlnesc la latitudini mari, peste 45-50°, dar s-au întâlnit sloiuri și ghețari și la latitudini mai mici, până la 35°