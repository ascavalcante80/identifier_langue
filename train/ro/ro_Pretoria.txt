Pretoria este una din cele trei capitale ale Africii de Sud. Pretoria este capitala administrativă. Celelalte două capitale sunt Cape Town, capitala legislativă, și Bloemfontein, capitala judiciară. Pretoria a fost fondată în anul 1855 de către Marthinus Wessel Pretorius.
Pretoria este situată la aproximativ 50 de km nord de Johannesburg, în nord-estul Africii de Sud, la o altitudine de circa 1350 de metri, într-o vale fertilă înconjurată de culmile munților Magaliesberg. Climatul este subtropical-umed, cu veri lungi și fierbinți, ierni scurte și răcoroase. Temperatura medie anuală este de 18,7 °C, destul de ridicată pentru altitudinea la care se află. În perioada post-apartheid, după înființarea unor noi structuri municipale în Africa de Sud (în anul 2000), a fost adoptată denumirea de Tshwane pentru zona metropolitană care cuprinde Pretoria și orașele din jur. Fiind capitala adminisrativă a Republicii Africa de Sud, Pretoria este sediul Guvernului, a principalelor ministere și agenții guvernamentale. Deoarece este capitala de facto a țării, Pretoria găzduiește și misiunile diplomatice străine. Este un important centru comercial și industrial. Principalele ramuri industriale sunt: siderurgia, metalurgia neferoasă (turnătorii de cupru), industria constructoare de mașini (automobile, material rulant, utilaj greu). Pretoria este un prestigios centru academic: Universitatea din Pretoria, Institutul Tehnologic Tshwane, Universitatea Africii de Sud (axată pe învățământ la distanță). Orașul este deservit de 2 aeroporturi: Wonderboom și OR Tambo International, aeroportul cu cel mai mare tranzit de pasageri din Africa, și care poartă numele fostului lider al Congresului Național African, Oliver Tambo. Cel mai important stadion este Loftus Versfeld, care va găzdui și meciuri de la Campionatul Mondial de Fotbal 2010. Principalele atracții turistice sunt: Grădina Zoologică, Grădina Botanică, rezervația ornitologică Austin Roberts, iar dintre muzee și monumente Forturile Pretoriei (complexul de fortificații construit de guvernul sud-african înainte de izbucnirea celui de-al doilea război anglo-bur), Kruger House (a fost locuința fostului lider bur și președinte al Republicii Africa de Sud, Paul Kruger), Melrose House (un conac în stil victorian unde a fost semnat tratatul de pace care a pus capăt celui de-al doilea război anglo-bur), Monumentul Voortrekker, Parcul Libertății (cuprinde un memorial cu numele celor uciși în timpul războaielor bure, cele două războaie mondiale și în timpul regimului de apartheid, Muzeul Provinciei 