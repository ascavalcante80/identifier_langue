Oțelul este un aliaj ce conține ca elemente principale fierul și carbonul, având un conținut de carbon sub 2,11 %. Aliajele fier-carbon cu mai mult de 2,11% carbon se numesc fonte. Oțelurile sunt materialele cu cea mai largă utilizare în industrie. Proprietățile lor pot să varieze în limite foarte largi în funcție de conținutul de carbon și de alte elemente de aliere.
În funcție de conținutul în elemente de aliere, oțelurile se împart în:
oțeluri nealiate (numite și oțeluri carbon), care conțin ca elemente principale doar fierul și carbonul
oțeluri aliate, care pe lângă fier și carbon conțin și alte elemente: nichel, crom, molibden, vanadiu etc.
În condiții de echilibru, cei mai importanți constituenți ai oțelurilor nealiate sunt ferita, austenita, cementita și perlita.
Pentru a îmbunătăți cât mai mult duritatea și rezistența oțelurilor, acestea se supun de regulă unor tratamente termice cum ar fi călirea sau nitrurarea. Scopul final al unor asemenea tratamente este de obicei obținerea martensitei.


== Tratamente termice ale oțelului ==
Prin tratamentele termice ale oțelului se pot modifica proprietățile acestuia. Tratamentele termice sunt călirea în apă, uleiuri sau săruri, carburarea și nitrocarburarea.


== Producția ==
Asociația Mondială a Oțelului a fost înființată în 1967 și este una dintre cele mai importante organizații din industria de profil, reunind 180 de producători, inclusiv 19 din cele mai mari 20 de companii la nivel mondial, asociații naționale și regionale, respectiv institute de cercetare. Membrii organizației produc anual aproximativ 85% din oțelul livrat la nivel mondial.
În anul 1989, producția mondială de oțel era de 786 milioane de tone. În anul 2009, producția mondială a scăzut cu opt la sută față de anul precedent, până la 1,22 de miliarde de tone, iar cei mai mari producători erau China - 567,8 milioane tone, Japonia - 87,5 milioane tone, Rusia - 59,9 milioane de tone și SUA - 58,1 milioane de tone. În anul 2010, producția mondială a crescut la 1,4 miliarde tone.
În anul 2009, producția de oțel din România a scăzut cu 46,4%, la 2,7 milioane de tone iar în 2010 producția a urcat la 3,9 milioane tone.


== Vezi și ==
Diagrama de echilibru fier-carbon
Aliaj
Fontă
Oțelul de Solingen


== Note ==
^ „Tratamentele termice ale otelului”. http://www.crystec.com/kllthstr.htm. 
^ a b c Productia de otel nu simte criza. Vezi locul Romaniei pe plan mondial, 24 noiembrie 2010, wall-street.ro, accesat la 18 mai 2012
^ a b c Productia de otel a Romaniei a crescut cu 41% in 2010, iar exportul cu 61%, 23 ianuarie 2011, Cristian Orgonas, businessday.ro, accesat la 18 mai 2012
^ China a asigurat jumatate din productia mondiala de otel in 2009, 25 ianuarie 2010, Cronica Română, accesat la 18 mai 2012


== Legături externe ==

en Asociația Mondială a Oțelului
en steeluniversity.org: O