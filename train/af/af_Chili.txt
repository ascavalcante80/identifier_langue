Chili (Spaans: , [ˈtʃile]), amptelik die Republiek van Chili (, [reˈpuβlika ðe ˈtʃile]), is ’n unitêre presidensiële grondwetlike republiek geleë aan die suidwestelike kus van Suid-Amerika. Chili strek in noord-suidelike rigting oor ’n afstand van sowat 4 300 kilometer, terwyl dit op sy breedste in oos-westelike rigting maksimaal 400 kilometer van die weskus tot by die grens met Argentinië strek. Die land behels verskillende klimaatsones wat van tropiese woestyne in die noorde tot by die koel gematigde en subpolêre woudsones van Suid-Chili strek.

Chili word in die weste deur die Stille Oseaan, in die noorde deur Peru, in die noordooste deur Bolivië en in die ooste deur Argentinië begrens. Naas sy vastelandse gebiede maak ook die Paaseiland (of Rapa Nui) in die Stille Oseaan, die eiland Salas y Goméz, die Juan-Fernández-eilandgroep met Robinson-Crusoe-eiland, die Desventuradas-eilande en die eilandgroepe van Ildefonso en Diego-Ramirez in die suide deel uit van die Chileense staatsgebied. Die land maak daarnaas ook aanspraak op ’n gebied in Antarktika (Antártica Chilena) met ’n oppervlakte van sowat 1,266 miljoen vierkante kilometer, rondom die Antarktiese skiereiland.
Danksy die ekonomiese beleid en vryemarkhervormings van Pinochet se demokratiese opvolgers het Chili tot een van die welvarendste lande in Latyns-Amerika en mees stabiele nasies in Suid-Amerika ontwikkel. Volgens die Verenigde Nasies se Menslike ontwikkelingsindeks (MOI) is Chili tans die land met die hoogste lewensgehalte in Latyns-Amerika. Chili is een van die belangrikste koperprodusente ter wêreld, ’n beduidende uitvoerder van wyn en ook een van Suid-Afrika se grootste mededingers op die internasionale vrugtemark.


== Etimologie ==

Die herkoms van die woord Chili is nog steeds onduidelik. Volgens die 17de eeu Spaanse kroniekskrywer Diego de Rosales, het die Inkas die vallei van die Aconcagua "Chili" deur korrupsie van die naam van ’n Picunche-stamhoof ("cacique") genoem Tili, wie die gebied tydens die verowering deur die Inkas beheers het. ’n Ander teorie wys na die ooreenkoms van die Aconcagua se vallei met dié van die Casmarivier in Peru, waar daar ’n dorp en ’n vallei met die naam chili was.
Ander teorieë sê dat Chili sy naam mag afgelei het van ’n inheemse Amerikaanse word wat óf "einde van die aarde" óf "seemeeue" kon beteken; van die Mapuche-word chilli wat kon beteken "waar die land eindig" of van die Quechua-woord chiri, "koud" of tchili, beteken óf "sneeu" óf "die diepste punt van die Aarde". Nog ’n oorsprong word toegeskryf aan chilli, die onomatopoeise cheele-cheele — die Mapuche se imitasie van die gekweel van ’n voël wat plaaslik bekend is as trile.
Die Spaanse Conquistadores het die naam van die Inkas gehoor en die min oorlewendes van Diego de Almagro se eerste Spaanse ekspedisie suid van Peru 1535–36 het hulself die "manne van Chili" genoem. Uiteindelik is Almagro gekrediteer met die universalisasie van die naam Chili, na die sodanige benaming van die Mapocho-vallei. Die ouer spelling "Chili" is in Engels gebruik tot ten minste 1900 voordat dit deur "Chile" vervang is.


== Geskiedenis ==


=== Vroeë geskiedenis ===

Die eerste spore van menslike vestigings is in Monte Verde gevind en is meer as 15 000 jaar oud. Vanaf 1493 tot 1527 het die noorde van die huidige Chili tot die Inka-ryk behoort. Die Mapuche het baie pogings wat die Inkas onderneem het om die gebied te verower, ten spyte van hul gebrek van staatsorganisasie suksesvol weerstaan. Hulle het teen Sapa Inka Tupac Yupanqui en sy weermag geveg. Die gevolg van die bloedige drie-dae-konfrontasie wat as slag van die Maule bekend staan was dat die Inka se verowering van Chileense gebiede aan die Maule-rivier geëindig het.


=== Die Spaanse koloniale bewind ===

Nadat Christophorus Columbus die Amerikas in 1492 vir Spanje ontdek het, het die Europese verkenning en verowering van die twee kontinente begin. In 1520 het die Portugese ontdekkingsreisiger Ferdinand Magellaan in diens van Spanje die Straat van Magellaan tydens sy omseiling van die wêreld ontdek. Die naaste Europeërs, wat die gebied van Chili bereik het, was Diego de Almagro el Mozo, ’n Spaanse conquistador en mededinger van Francisco Pizarro, en sy gevolgskap. Hulle het in 1535 vanaf Peru op die soek ná goud tot die suide marsjeer, maar is deur die inheemse bevolking teruggedryf. Die eerste blywende Europese nedersetting Santiago de Chile is op 12 Februarie 1541 deur Pedro de Valdivia gestig. Sedert 1542 het Chili deel uitgemaak van die Vise-Koninkryk Peru.
Hoewel die Spanjaarde die omvattende goud- en silwer-rykdom wat hulle gesoek het nie gevind het nie, het hulle die landbou-potensiaal van Chili se sentrale vallei erken. Dus het Chili ’n belangrike verskaffingsvennot van landbougoedere vir andere Spaanse kolonies geword.

Danksy die weerstand van die Mapuche-bevolking kon die Spanjaarde die suidelike gebiede nie verower nie. Die konflik, wat as Arauco-oorlog bekend staan, was ’n lang stryd, waarin vreedsame fases met skermutselinge gewissel het. Dit het ’n voortdurende Spaanse kolonisasie van die suide verhoed, omdat nedersettings en vestings net kort ná hulle stigting weer deur die inheemse bevolking verwoes is. Vanaf 1602 het die Bío Bío-rivier de facto die suidelike grens van die Spaanse kolonie gevorm. Die suksesvolle weerstand van die Mapuche het die Spanjaarde in 1641 gedwing, om hulle onafhanklikheid in die verdrag van Quillín te erken. Daarmee het die Biobío-rivier de jure die noordelike grens van die Mapuche-staat geword en die Mapuche die enigste inheemse bevolking van Latyns-Amerika, wat hul eie staatsgebied regeer het. Hoewel daar dan ook herhaaldelik nie-suksesvolle pogings onderneem is om die gebied te verower, het die grensverloop tot die einde van die koloniale heerskappy bestaan. Eers onder president José Joaquín Pérez, wat in 1861 die "bevredig van Araukanië" begin het, het die onafhanklike republiek van Chili die suidelike gebied in 1883 verower.
Langs die stryd met die inheemse bevolking het ook ernstige aardbewings, tsoenamis en vulkaniese uitbarstings die ontwikkeling van dié land onderdruk. Baie stede is heeltemal vernietig, soos Concepción in 1570 en Valdivia in 1575. Die Chileense kusstede is tydens die 16de en 17de eeue blootgestel aan gereelde aanvalle van Engelse seerowers, onder andere het Francis Drake in 1578 Valparaíso verower en 'n skip vol met Chileense wyn gekaap.
In 1609 is die Kapiteinsgeneraliteit Chili gestig, wat in afhanklikheid van die Vise-Koninkryk Peru gestaan het. In 1778 het Chili ’n soewereine Kapiteinsgeneraliteit met handelsvryheid binne die Spaanse Koninkryk geword.


=== Die 19de eeu ===

Nadat die Spaanse moederland tydens die Napoleontiese Oorloë deur Frankryk beset is en Napoleon sy broer Joseph Bonaparte in 1808 as koning van Spanje aangestel het, het in Chili die doel ná onafhanklikheid opgekom. Op 18 September 1810 is ’n junta gevorm, wat sy lojaliteit met Ferdinand VII, die afgesette monarg van Spanje, verklaar het. Hierdie datum word in Chili gevier as die begin van onafhanklikheidswording.

Ná die einde van die Chileense onafhanklikheidsoorlog en die nederlaag van die patriotte in die slag van Rancagua op 1/2 Oktober 1814 het Spanje weer die mag in Chili oorneem, maar in die slag van Chacabuco tussen 12 en 14 Februarie 1814 het ’n Argentyns-Chileense weermag onder generaal José de San Martín die Spanjaarde verslaan. Met die slag van Maipú is die Spaanse heerskappy uiteindelik beëindig. San Martín het ten gunste van Bernardo O'Higgins afstand van die presidentskap geneem.
Vanaf 1836 tot 1839 het die Peru-Boliviaanse Konfederasieoorlog teen Bolivië en Peru plaasgevind, wat deur die Argentyns-Chileense alliansie gewen is. Ná die oorlog is die Peru-Boliviaanse Konfederasie ontbind en Peru moet sy skuldlas vir die Chileense ondersteuning tydens die onafhanklikheidsoorlog teen Spanje betaal.
Op 17 September 1865 het Chili oorlog teen Spanje verklaar, nadat Spanje pogings onderneem het, om met militêre middels in Peru invloed te kry. Tydens die Spaans-Suid-Amerikaanse oorlog het die seeslae van Papudo en van Abtao voor die eiland Chiloé plaasgevind. Op 5 Desember 1865 het Peru ’n alliansie met Chili gesluit, om teen die gemeenskaplike vyand te veg. Die Spanjaarde het op 31 Maart 1866 die hawestad Valparaíso massief gebombardeer, maar die konflik met Spanje kon eers in die verdrae van 1871 en 1883 finaal opgelos word.
Tydens die 19de eeu het versterk nie-Spaanse Europeërs ná Chili gemigreer, waaronder Duitsers, wie se spore veral in die suidelike en sentrale deel van die land nog gesien kan word (Valdivia, Osorno, Puerto Montt, Puerto Varas, Frutillar, Puerto Natales).

Tydens die Salpeteroorlog vanaf 1879 tot 1884 het Chili die Atacamawoestyn, destyds deel van Bolivië en Peru, Lima en Peru se kuslyn beset. In die vredesverdrag van 1904 het Bolivië sy vrye toegang tot die Stille Oseaan aan Chili oorhandig. In die verowerde gebiede is later groot koperneerslae gevind: Chuquicamata, die grootste kopermyn ter wêreld, is in dié gebied geleë. Peru het in die verdrag van Ancón die huidige gebiede van Arica, Parinacota en Tarapacá as vergoeding aan Chili oorhandig.
Ondanks die grensverdrag met Argentinië van 1881 het die grensgeskil in 1893 vererger, omdat die kontrak die Andes as grens vermeld het: Die grenslyn verloop "oor die hoogste berge, wat die waterskeiding vorm". Op sommige gebiede het hierdie definisie tot omstrede resultate gelei. In die noorde het Bolivië met Argentinië ’n deel van die Puna teen Tarija geruil, nadat Chili die Puna-streek in die Salpeteroorlog beset het. Tussen Chili en Argentinië het ’n wapenwedloop begin. Slegs deur ’n arbitrasieproses kon die grenskonflik in 1902 beëindig word. Patagonië en Vuurland is opnuut verdeel, waarby Chili 54 000 km² en Argentinië 40 000 km² ontvang het. Die grensgeskil met Bolivië is in 1904 in ’n vredesverdrag finaal beëindig. Hierdie ooreenkoms is volgens internasionale reg bindend, maar word gedeeltelik deur Bolivië, wat ’n toegang tot die Stille Oseaan eis, bevraagteken.


=== Die 20ste eeu ===
Chili het tydens die Eerste Wêreldoorlog neutraal gebly, maar die binnelandse situasie was nog steeds onstabiel. President Arturo Alessandri is in 1924 deur ’n militêre staatsgreep afgesit, maar nadat in 1925 ’n nuwe grondwet bekend gestel is het hy in Maart 1926 weer die maag oorgeneem. Tot 1932 kon Carlos Ibáñez del Campo dié land met diktatoriese middels die langste tydperk beheers. In 1932 is die grondwetlike orde herstel en die Radikale Party het in die volgende 20 jaar die sterkste politiese krag geword.
Chili is deur die Groot Depressie van 1929/30 swaar geskud. Die pryse vir die belangrikste uitvoerprodukte koper en salpeter het dramaties verval. Vanaf die 1930's het ’n stadige herstel in dié land plaasgevind, wat in 1938 van ’n staatsgreep-poging deur die Nasionaal-Sosialistiese Beweging van Chili en die daaropvolgende slagting onderbreek is.
Die langste tyd van die Tweede Wêreldoorlog het Chili uit oorweging vir die talle Duits-Chileense neutraal gebly, maar in 1944 het president Juan Antonio Ríos Morales besluit, om aan die kant van die Geallieerdes die oorlog te betree. Die invloed op die verloop van die oorlog was nie heeltemal groot nie.
Op 24 Oktober 1945 het Chili ’n stigterslid van die Verenigde Nasies geword, op 31 Desember 1945 ’n lidland van die Internasionale Monetêre Fonds en die Wêreldbank, en op 30 April 1948 ’n stigterslid van die Organisasie van Amerikaanse State geword.
Op 22 Mei 1960 is Chili deur die sterkste aardbewing geskud, wat ooit waargeneem is. Dit het tot ’n groot tsunami gelei, wat groot dele van die kus verwoes het.
Vanaf 30 Mei tot en met 17 Junie 1962 het Chili as gasheer van die 7de FIFA Sokker-Wêreldbekertoernooi opgetree, wat deur Brasilië gewen is.
In 1969 het Chili ’n stigtingslid van die Andesgemeenskap geword, maar het dit in 1976 weer verlaat en is tans ’n geassosieerde lid.

Danksy die tydelike ondersteuning van die Christelik-Demokratiese Party het Chili in 1970 die eerste land in Latyns-Amerika geword, waar ’n marxistiese politikus, Salvador Allende, as staatshoof verkies is. Allende het voortgegaan met die politieke, ekonomiese en sosiale hervormings van sy Christelik-Demokratiese voorganger Eduardo Frei, wat die kopermynbou genasionaliseer en landhervormings begin het, maar uiteindelik het sy pogings om sosialistiese hervormings op ’n vreedsame manier deur te voer tot ekonomiese en politieke chaos gelei. Ná drie jaar is Allende se bewind op 11 September 1973 in ’n bloedige staatsgreep omvergewerp en hy het aansluitend selfmoord gepleeg.
In Desember 1978 het die Beagle-konflik tot groot spannings met Argentinië gelei. Op 22 Desember het Argentinië tydens die Operasie Soberanía met ’n inval in die vastelandse Chili en die drie onbewoonde eilande Lennox, Picton en Nueva begin. Nadat die Argentynse Junta ’n bemiddeling deur pous Johannes Paulus II ingestem het, is die inval ná ’n paar ure gestop.
Op 11 September 1980 is ’n nuwe grondwet in ’n omstrede volkstemming aangeneem en generaal Pinochet het vir ’n agt jaar lange termyn die president van die republiek geword. Nadat Pinochet die oppergesag oor die land verkry het, het ’n paar honderd Chileense rewolusionêre by die Sandinistiese weermag in Nicaragua, guerrilla-magte in Argentinië of oefenkampe in Kuba, Oos-Europa en Noord-Afrika, aangesluit.
Tydens die Falklandoorlog van 1982 het Chili die Verenigde Koninkryk teen Argentinië ondersteun en ná die Argentynse nederlaag is in 1984 die vriendskap- en vredesverdrag tussen Chili en Argentinië onderteken. In 1988 het 55% van die Chileense in ’n referendum teen ’n verdere ampstermyn van Augusto Pinochet gestem. Chili was tot in 1990, toe die eerste vrye verkiesings gehou is, onder die militêre bewind van generaal Augusto Pinochet.
In November 1994 het die land by APEC aangesluit. Op 1 Januarie 1995 het Chili ’n stigterslid van die Wêreldhandelsorganisasie geword.


=== Die 21ste eeu ===
Op 23 Mei 2008 het Chili ’n stigterslid van die Unie van Suid-Amerikaanse Nasies en op 23 Februarie 2010 van die Gemeenskap van Latyns-Amerikaanse en Karibiese State geword. Op 27 Februarie 2010 het ’n sterk aardbewing groot dele van die infrastruktuur in die suide van dié land vernietig en tot ’n tsoenami gelei, wat die lewe van meer as 500 mense geëis het. Op 7 Mei 2010 het Chili by die OESO aangesluit en sodoende ná Meksiko die tweede Latyns-Amerikaanse lidland van dié organisasie geword.
Vir die suksesvolle redding van 33 vasgekeerde mynwerkers in 2010 het Chili wêreldwye simpatie ervaar. Op 5 Augustus 2010 het die toegangstonnel van die San Jose koper- en goudmyn in die Atacamawoestyn, naby Copiapó in die noorde van Chili, ineengestort en 33 mans 700 meter onder die grond vasgevang. ’n Reddingspoging wat deur die Chileense regering georganiseer is, het die mynwerkers 17 dae later opgespoor. Al 33 mans is op 13 Oktober 2010 oor ’n tydperk van byna 24 uur aan die oppervlak gebring, ’n moeite wat op televisie rondom die wêreld uitgesaai is.


== Geografie ==

Chili streek op die Suid-Amerikaanse konintent oor ’n lengte van 4 275 km in noord-suidelike rigting langs die Andes en die kus van die Stille Oseaan (saam met die Antarktiese deel meer as 8 000 km), terwyl di