Vir Villiers, 'n nedersetting in die Vrystaat, sien Villiers.
Villiersdorp is geleë in die Wes-Kaap, in die streek genaamd Overberg, naastenby 96 km vanaf Kaapstad, en ongeveer 355 meter bo seespieël. Die dorp lê tussen die Waterval- en Baviaansberge aan die noord-weste kant van die vallei, met die Theewaterskloofdam na die suide. Villiersdorp staan ook bekend as die 'pêrel van die Overberg' of die ‘trots van die Overberg’.


== Geskiedenis ==

Veldkornet Pieter Hendrik de Villiers, eienaar van die plaas Radyn, het in 1841 by die Goewerneur aan die Kaap aansoek gedoen vir die uitlegging van ‘n dorp op ‘n gedeelte van sy plaas. In 1843 is die dorp gestig, en in 1855 ‘n Munisipaliteit verklaar. Die Munisipaliteit het in die omgewing van 1901 verhoogde status verkry ingevolge die “Village Management Amendment Act” van 1882.
Pieter de Villiers het in sy aansoek in 1841 die Goewerneur ook versoek dat die benaming van die dorp ter herinnering aan die Franse mag wees, omdat die meeste inwoners van die dorp afstammelinge van die Franse Hugenote was. Die Goewerneur het toegegee dat die dorp na sy stigter, Pieter de Villiers, vernoem mag word. Aanvanklik was die dorp “De Villiers Dorp,” maar in die omgangstaal het dit later “Villiersdorp” geword.


== Geografie ==
Villiersdorp word omring deur berge, waarvan Blokkop, Aasvoëlberg en Sneeukop aan die noordekant geleë is, met die Baviaansberge in die ooste.
Noord van die dorp ontspring die Elandskloofrivier, wat deur die skone Elandskloofriviervallei afloop, na die Elandskloofdam. Die oostekant van die dorp grens aan die Elandskloofrivier. Die Kommissiekraalrivier vloei regdeur die dorp, in die Elandskloofrivier. Ongeveer 5 km suid van Villiersdorp lê die Theewaterskloofdam, die grootste dam in die Wes-Kaap en sewende grootste in Suid-Afrika. Water vanuit die Theewaterskloofdam vloei in die Riviersonderend.


== Ekonomie ==
Villiersdorp word omring deur plase, waarvan die meeste vrugteboerderye is. Aanvanklik het boere in die omgewing meestal graan en wingerd verbou, maar sedert die voltooiing van die Theewaterskloofdam en Elandskloofdam het landbou merendeels verander na dít wat in die Elgin-kom beoefen word. Sagte vrugte en wingerdbou beslaan 'n groot deel van die landbou vandag. Gevolglik het twee groot pakstore ontstaan, Betko en Arbeidsvreugde. Villiersdorp Koöperasie ontvang druiwe wat in die omliggende gebiede geoes word.
Plase in die Villier