Walvisse is seesoogdiere van die orde Cetacea of Walvisagtiges wat nòg dolfyne – met ander woorde lede van die families Delphinidae of Platanistoidae – nòg seevarke is. Dit bestaan dus uit die suborde Mysticeti (baardwalvisse) sowel as die families Monodontidae, Physeteridae (potvisse), Kogiidae en Ziphiidae (snoetdolfyne) in die Odontoceti suborde (tandwalvisse).
Moordvisse en loodswalvisse, met laasgenoemde wat die woord walvis in sy naam het, word dikwels as walvisse beskou maar vir klassifikasiedoeleindes is hulle in werklikheid dolfyne. Snoetdolfyne is weer nie dolfyne nie maar walvisse.
Walvisse is deur die eeue vir hulle vleis en as bron van grondstowwe gejag. Teen die middel van die 20ste eeu het moderne jagmetodes en grootskaalse industriële walvisvangs baie bevolkings erg uitgedun 