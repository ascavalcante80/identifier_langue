Die Tsjeggiese Republiek (Tsjeggies: Česká republika (IFA: [ˈtʃɛskaː ˈrɛpuˌblɪka]) of Tsjeggië (IFA: ['ʃɛxɪˌə] of ['tʃɛxɪˌə]), Tsjeggies: Česko (IFA: [ˈt͡ʃɛsko]), is 'n land in Sentraal-Europa. Dit is die westelike deel van die voormalige Tsjeggoslowakye. Dit grens in die weste en noordweste aan Duitsland, in die noordooste aan Pole, in die ooste aan Slowakye en in die suide aan Oostenryk. Die hoofstad en grootste stad is Praag. Die land bestaan uit die historiese gebiede van Boheme en Morawië, asook dele van Silesië. Die Tsjeggiese Republiek is sedert 1999 lid van NAVO en sedert 2004 lid van die Europese Unie.

Ná die Slag van Mohács in 1526 het die Tsjeggiese lande onder die heerskappy van die Huis van Habsburg geval. Dit het later deel geword van die Oostenrykse Ryk en Oostenryk-Hongarye.
Die onafhanklike republiek van Tsjeggoslowakye is in 1918 gevorm ná die ineenstorting van die Oostenryk-Hongaarse ryk as gevolg van die Eerste Wêreldoorlog. Ná die Ooreenkoms van München, Duitse besetting, die daaropvolgende Westerse trouebreuk in die ooreenkomste van die Verdrag van Versailles, en dankbaarheid vir die bevryding van die grootste deel van Tsjeggoslowakye deur die Rooi Leër, het die Kommunistiese Party van Tsjeggoslowakye 'n meerderheidsoorwinning (38%) in die verkiesing van 1946 behaal. In 'n staatsgreep het die land in 1948 'n kommunisties regeerde staat geword. In 1968 het groterwordende ontevredenheid met die regering tot pogings gelei om die kommunistiese bewind te hervorm. Die gebeurtenisse, wat as die Praag-lente van 1968 bekend staan, is beëindig met 'n inval deur die magte van die Warskouverdraglande (met uitsluiting van Roemenië); die troepe het tot die sogenaamde Fluweelrewolusie in 1989 in die land gebly, toe die kommunistiese bewind ineengestort het. In 1993 het Tsjeggoslowakye vreedsaam in sy samestellende state, die Tsjeggiese Republiek en Slowakye, verdeel.


== Geloof ==
Tsjeggië, tesame met Estland, het een van die minsreligieuse bevolkings in die ganse Europa. Volgens die 2001-sensus is 59% van die landsbevolking agnosties, ateïsties, nie-gelowig 