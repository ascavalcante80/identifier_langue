Die Vatikaan of Vatikaanstaat, amptelik die Staat van die Vatikaanstad (Italiaans: Stato della Città del Vaticano, Latyns: Status Civitatis Vaticanæ), is 'n klein soewereine staat waarvan die gebied bestaan uit 'n ingeslote gebied binne die stadsgebied van Rome, Italië. Omdat dit regeer word deur die Biskop van Rome, die Pous, kan die regering daarvan beskryf word as Ekklesiasties en die hoogste staatsampte word volgestaan deur kerklikes. Die moderne tuiste van die Pous is die kleinste onafhanklike nasie in die wêreld in terme van area en bevolking. (Dit is as die Knights Hospitaller nie as 'n land in berekening gebring word nie.) Dit is die territoriale setel van die Heilige Stoel, die institutionele entiteit verteenwoordig deur die Pous, die Biskop van Rome, en daarom ook die hoof ekklesiale setel van die Rooms-Katolieke Kerk van beide die ooste en die weste. Die Vatikaanstad is in 1984 deur UNESCO as wêrelderfenisgebied gelys.


== Bevolking ==

Volgens die Vatikaanstaat se amptelike statistieke het 532 van die sowat 900 mense, wat in Vatikaanstad bly, Vatikaanse burgerskap (waaronder 62 kardinale, 350 geestelikes, 101 lede van die Switserse Garde, wat tydelike Vatikaanse burgers is, en vyftig ander nie-geestelike leke).
Vatikaanse burgerskap word net tydelik verleen en is steeds aan die pos gekoppel, wat 'n burger in Vatikaanstad beklee. Dit vervang ook nooit die "natuurlike" burgerskap nie en word toegeken aan leidende verteenwoordigers van die kurie, lede van die Switserse Garde, kardinale, wat in Rome of Vatikaanstad woon, en persone, wat hulle permanente woonplek met toestemming van die Pous in Vatikaanstad het.
Sowat veertig persent van die Vatikaanse burgers bly egter nie in Vatikaanstad nie. Dit is meestal lede van die pouslike gesantskappe in die buiteland, aan wie tydens hulle ampstermyn ook Vatikaanse burgerskap toegeken word. Vatikaanstad reik slegs diplomatieke paspoorte uit.
Daar is sowat 3 000 werknemers in Vatikaanstad, soos byvoorbeeld lede van die administrasie, verkopers, restourateurs, kokke, kantoorwerkers, drukkers, mense in diens van die Vatikaanse bank of skoonmakers, wat gewoonlik nie in Vatikaanstad woon nie.
Die amptelike tale v