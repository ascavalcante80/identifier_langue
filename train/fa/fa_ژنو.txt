ژنو (به فرانسوی: Genève) دومین شهر پرجمعیت کشور سوئیس پس از زوریخ و پرجمعیت‌ترین شهر روماندی (بخش فرانسوی زبان سوئیس) و مرکز استان ژنو سوئیس است.
این شهر در کنار دریاچه ژنو قرار دارد.
در این شهر سازمان‌ها و نهادهای بین‌المللی و اروپایی زیادی قرار دارد از این رو یک شهر بین‌المللی محسوب می‌شود و میزبان بیشترین تعداد نهادهای بین‌المللی در جهان می‌باشد. از مهمترین سازمانهای بین‌المللی در این شهر مقر اروپایی سازمان ملل متحد می باشد. همچنین دومین قطب اقتصادی کشور سوئیس و نهمین مرکز اقتصاد رقابتی جهان و سومین در اروپا بعد از لندن و زوریخ است. در سال ۲۰۰۹ مقام سومین شهر از نظر کیفیت زندگی در جهان را بعد از وین و زوریخ به دست آورد. بسیاری از مشاهیر جهان و ایران همچون مهندس مهدی بازرگان، محمد علی جمال زاده و دکتر محمود حسابی مدتی را در این شهر زندگی کرده‌اند.


== تاریخ ==
این شهر ۱۲۱ سال قبل از میلاد مسیح به امپراتوری رم پیوست و درسال ۱۷۹۸ انقلابیون فرانسه آن را تحت سلطه خود در آوردند و پس از پایان جنگ‌های ناپلئونی در سال ۱۸۱۵ به کنفدراسیون سوئیس پیوست.


== جغرافیا ==
ژنودر موقعیت جغرافیایی'۱۲°۴۶ شمالی و'۰۹°۶ شرقی و در جنوب غربی انتهای دریاچه ژنو قرار دارد و دارای مساحت ۱۵٫۹۳کیلومتر مربع است. این شهر توسط دو رشته کوه آلپ و ژورا محاصره شده است. آب و هوای ژنو به دلیل همجواری با دریاچه معتدل و قاره‌ای مرطوب است همچنین تحت تاثیر آب و هوای اقیانوسی نیز قرار دارد.


== مردم و دین ==
بر طبق آمار ثبت شده در سال ۲۰۰۰م ۷۲/۳٪ فرانسوی و۴/۴٪انگلیسی و۴/۲٪اسپانیایی و۴/۱٪ایتالیایی و۴٪ از مردم ژنو به زبان آلمانی صحبت می‌کنند. دین این شهر از نظر تاریخی مسیحی پروتستان بوده اما به دلیل مهاجرت‌هایی که از فرانسه و دیگر کشورها به ژنو انجام شده جمعیت کاتولیک‌ها دوبرابر شده به طوری که ۳۷/۴٪از مردم شهر کاتولیک و حدود ۵٪از مردم نیز مسلمان هستند اما با این حال اکثریت مردم را پروتستان‌ها تشکیل می‌دهند.


== اقتصاد ==
ژنو دومین قطب اقتصادی سوئیس می‌باشد و اقتصاد آن یک اقتصاد خدماتی است و بانکداری خصوصی از ارکان آن محسوب می‌شود. در سال ۲۰۰۹ به عنوان چهارمین شهر گران جهان شناخته شد اما اخیراً به عنوان هشتمین شهر گران جهان شناخته می‌شود. شرکت‌های بزرگ بسیاری نظیر کاترپیلار-اچ پی-ویتول و... در این شهر دفتر دارند و نمایشگاه اتومبیل ژنو از مهمترین نمایشگاه‌ها در جهان است. در سال ۲۰۱۱ رقم بیکاری در این شهر حدود۶/۳٪بوده است