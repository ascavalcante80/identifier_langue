چاتال‌هویوک (به ترکی استانبولی: Çatalhöyük) از آثار مهم دوره نوسنگی در آناتولی (ترکیه) است که تاریخ آن به ۶۵۰۰ تا ۵۷۰۰ پ. م برمی‌گردد و آن را می‌توان از نخستین تلاش‌های بشر برای پی‌ریزی زندگی شهری دانست.
مهم‌ترین ویژگی چاتال‌هویوک این است که هیچ کوچه و خیابانی ندارد و خانه‌ها به هم‌دیگر چسبیده‌اند و تنها راه آن‌ها از پشت بام است. این ویژگی باعث می‌شود که استحکام آن‌ها از خانه‌های تک‌ایستاده بیشتر شود و هم‌چنین دفاع از شهر آسان شود. به طوری که اگر دشمن می‌توانست دیوار بیرونی شهر را بشکند به جای این‌که وارد شهر شود، داخل اتاق دیگری می‌شد که مدافعانش روی پشت بام آن قرار داشتند و این امر برای آن‌ها خطرآفرین بود.
نقاشی‌ای که بر روی یکی از معابد چاتال‌هویوک به دست آمده است نشان می‌دهد که این شهر بر اساس نقشهٔ قبلی ساخته شده‌است. اندازهٔ خانه‌های چاتال‌هویوک مختلف است ولی نقشهٔ یکسانی دارند. جنس دیوارهایش از خشت خام است و دیوارها و کف اتاق‌ها را رنگ‌آمیزی می‌کردند.


== 