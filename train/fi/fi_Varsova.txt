Varsova (puol. Warszawa  kuuntele ääntämys?, jidd. וואַרשע Varshe, engl. Warsaw, saks. Warschau, ransk. Varsovie) on Puolan pääkaupunki. Se sijaitsee Veikselin varrella noin 370 kilometrin päässä Itämerestä. Vuonna 2014 Varsovassa asui noin 1,7 miljoonaa ihmistä (lähialueineen 2,4 miljoonaa). Varsova on Euroopan unionin kahdeksanneksi suurin kaupunki.


== Maantiede ja ilmasto ==
Varsova sijaitsee Puolan keskiosissa Karpaattien vuoriston ja Itämeren välissä, sadan metrin korkeudella merenpinnasta. Kaupungin ympärillä leviää Masovian alanko.


== Historia ==

Varsova on Puolan historiassa varsin nuori kaupunki. Ensimmäiset asutuksen jäljet ovat 900-luvulta ja vasta 1300-luvun alussa Masovian ruhtinaat rakensivat tukikohdan nykyisen Kuninkaanlinnan paikalle. Kuten useimmat Puolan keskiaikaiset kaupungit, se perustui ruutuasemakaavaan keskusaukion ympärillä ja kaupunkia suojaaviin muureihin.
Vuonna 1413 ruhtinaat tekivät Varsovasta pääkaupunkinsa ja se alkoi kehittyä nopeammin. Vuonna 1526 viimeinen herttua kuoli ilman perillisiä, ja Varsova siirtyi Krakovan kuninkaan alaisuuteen. Vuonna 1569 aatelisparlamentti sejm äänesti kaupungin pääpaikakseen, ja 1596 (lähteet antavat myös vuosiluvut 1594 ja 1609) kuningas Sigismund III Vaasa siirsi Puola-Liettuan pääkaupungin lopullisesti Krakovasta Varsovaan. Kuninkaan syyt olivat käytännölliset: Varsova oli Krakovaa lähempänä hänen kotimaataan, mutta myös keskemmällä kauas itään ulottunutta suurvaltaa.
Varsova säilyi Puola-Liettuan pääkaupunkina aina vuoteen 1795, jolloin siitä tuli Puolan jaoissa osa Preussin kuningaskuntaa, kunnes Napoleonin armeija valtasi kaupungin 1807. Varsovasta tuli muutamaksi vuodeksi Ranskasta riippuvaisen Varsovan herttuakunnan pääkaupunki. Kun Wienin kongressin päätöksellä vuonna 1815 perustettiin Venäjän keisarin alaisuudessa oleva Puolan kuningaskunta (Kongressi-Puola), Varsova tuli sen pääkaupungiksi. Myöhemmin, tammikuun 1869 Venäjän-vastaisen kansannousun jälkeen, Puola liitettiin kiinteämmin Venäjän imperiumin alaisuuteen ja säilyi siinä aina ensimmäiseen maailmansotaan asti. Sen jälkeen Varsova on ollut itsenäisen Puolan pääkaupunki, toisen maailmansodan saksalaismiehityksen vuosia lukuun ottamatta.

Historiansa aikana Varsova on kärsinyt pahoin sodissa lukuisia kertoja. Viimeksi Varsovan kansannousun yhteydessä toisessa maailmansodassa elo-syyskuussa1944 puolalaisten noustessa kapinaan saksalaismiehittäjiä vastaan. Saksalaiset joukot kukistivat kapinan 63 päivän rajujen taisteluiden jälkeen ja Hitlerin käskystä tuhosivat suuret osat kaupungin keskustaa maan tasalle. Eloon jääneet ja kiinni saadut kapinalliset lähetettiin keskitysleireille ja siviiliväestö karkotettiin kaupungista. Jo edellisenä vuonna, huhtikuussa 1943, Varsovan silloin vielä elossa olleet, gettoon suljetut juutalaiset olivat nouseet kapinaan, joka oli niin ikään kukistettu verisesti.
Sodan jälkeen Puolaan muodostettu kommunistihallinto piti Varsovan pääkaupunkina, ja jälleenrakennettu Varsova palautui jälleen talouden, tieteen ja kulttuurin keskukseksi. Monia historiallisia kohteita, esimerkiksi Varsovan Vanhakaupunki ja historialliset pääkadut, rekonstruoitiin vanhaan asuunsa. Taidokkaan ja kokonaisvaltaisen jälleenrakennustyön ansiosta Vanhakaupunki on Unescon maailmanperintökohde.. Muu kaupunki rakennettiin pääosin moderniksi, sosialistiseksi metropoliksi.
Kylmän sodan aikana Neuvostoliiton johtama itäblokki solmi 1955 kaupungissa Naton itäisen vastineen, Varsovan liiton.


== Liikenne ==

Varsovan kehä- ja ohitustiet ovat osittain vasta rakenteilla, ja kauttakulkuliikenne kulkee paljolti kaupungin keskustan läpi. Useita ohitustievaihtoehtoja on ollut harkinnassa. Paikallisliikennettä hoitavat bussit, raitiovaunut, paikallisjunat, metro ja kevytraitiotie. Junia lukuun ottamatta julkinen liikenne on kunnallisen liikennelaitoksen hoidossa. Varsovan metro avattiin vuonna 1995. Siinä on 12 asemaa yhdellä pohjois-eteläsuuntaisella linjalla. Parhaillaan metroa laajennetaan itä-länsisuuntaisella linjalla, joka risteää vanhemman linjan kanssa keskustassa, Marszałkowska- ja Świętokrzyska-katujen risteyksessä ja jatkuu Veikselin ali joen itärannalle.
Varsovan keskusasemalta liikennöi junia myös Puolan ulkopuolelle, muun muassa Moskovaan, Berliiniin, Frankfurt am Mainiin ja Wieniin.
Lentoliikennettä palvelee Fryderyk Chopinin kansainvälinen lentoasema, joka sijaitsee 10 km kaupungin keskustasta lounaaseen.. Kaupungin ulkopuolelle Modliniin on rakennettu uusi lentokenttä ns. halpalentoyhtiöitä varten.


== Koulutus ==

Varsovassa toimii kolmetoista yliopistoa tai korkeakoulua. Niistä vanhimmassa, vuonna 1816 perustetussa Varsovan yliopistossa, on 18 tiedekuntaa. ja noin 20 000 opiskelijaa. Teknillinen korkeakoulu (Politechnika Warszawska) on vain kymmenen vuotta nuorempi, ja sitä käy lähes 30 000 opiskelijaa. Muita korkeakouluja ovat lääketieteellinen korkeakoulu, musiikkiakatemia, taidekorkeakoulu ja maanpuolustuskorkeakoulu.


== Hallinto ==


=== Aluejako ===

Varsova muodostaa oman piirikuntansa. Kaupunki on jaettu 18 kaupunginosaan, joilla on omat hallintonsa.


=== Ystävyyskaupungit ===
Varsovalla on 25 ystävyyskaupunkia.


== Arkkitehtuuri ==

Varsovassa on vain muutamia 1400-luvulta säilyneitä rakennuksia. Ne edustavat goottilaista tyyliä.lähde?
Varsovan historiallisesti merkittävimmät alueet ja rakennukset ovat:kenen mukaan?
Vanhakaupunki
Uusikaupunki
Krakowskie Przedmieście (Krakovan-esikaupunki) -katu
Nowy Świat (Uusi maailma) -katu
Pyhän Annan kirkko
Pyhän Ristin kirkko
Pyhän Laurin kirkko
Kulttuurin ja tieteen palatsi, sosialistista realismia edustava, alun perin neuvostojohtaja Josif Stalinille nimetty tornitalo kaupungin ydinkeskustassa (1952-1955).
Łazienkipuisto

Varsovan historiallinen keskusta eli Vanhakaupunki (Stare miasto) on Unescon maailmanperintökohde. Vanhakaupunki rakennettiin toisen maailmansodan tuhojen jälkeen täysin uudelleen. Sen huomattavimmat kohteet ovat:
Vanhankaupungintori (Rynek Starego Miasta)
Pyhän Johanneksen katedraali
Kuninkaanlinna
Sigismundin pylväs kuningas Sigismund III Vaasan kunniaksi
Barbakan