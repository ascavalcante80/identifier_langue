YORP-ilmiö eli Yarkovsky–O’Keefe–Radzievskii–Paddack–ilmiö (Nimetty havaitsijoidensa mukaan.) on auringon säteilyn paineesta johtuva ilmiö, joka muuttaa pienten taivaankappaleiden pyörimisnopeuksia, pyörähdysakselin suuntaa ja joskus myös pyörimissuuntaa. Se vaikuttaa esimerkiksi pieniin asteroideihin, joiden pyörimisnopeuksista ollaan päätelty ilmiön olemassaolo. YORP-ilmiö johtuu siitä kun epäsäännöllisen kappaleen pinnasta on sen pyöriessä eri aikoina eri kokoinen alue Auringon valaisemana ja lämmittämänä. Suuremmasta alueesta säteilee enemmän infrapunasäteilyä kuin pienemmistä alueista ja tämä epätasaisuus säteilyssä muuttaa kappaleen pyörähdysaikaa. YORP-ilmiöllä ei ole vaikutusta pyöreisiin tai suuriin kappaleisiin. Ilmiö voi sekä kasvattaa että hidastaa pyörähdysaikaa.
Vuonna 2007 saatiin ensimmäiset suorat havainnot YORP:ista. Maan lähelle tulevien asteroidien 1862 Apollo ja (54509) 2000 PH5 pyörähdysajoissa havaittiin muutoksia. 2000 PH5:n pyörähdysajan havaittiin neljän vuoden havaintoaineiston perusteella jatkuvasti kasvavan YORP-ilmiön mukaisella tavalla. Tästä syystä 2000 PH5 on nykyään saanut nimen 54509 YORP. YORP-ilmiö selittää poikkeavuudet alle 10 kilometrin läpimittaisten asteroidien pyörimisessä, sekä niiden kuiden syntymekanismin. Kun pienen kappaleen pyörähdysaika kasvaa hyvin suureksi, sen päiväntasaajalta irtoaa materiaa, joka kerääntyy sitä kiertäväksi kuuksi.


== Lähteet ==
Acceleration of the rotation of asteroid 1862 Apollo by radiation torques (englanniksi)
Asteroid Spin Changed by Sunlight (englanniksi)
Rotational breakup as the origin of small binary asteroids