Hannu Hanhi (engl. Gladstone Gander) on Carl Barksin luoma kuvitteellinen sarjakuvahahmo ja Aku Ankan serkku, joka seikkailee Disneyn eläinmaailmassa Ankkalinnassa. Hän on maailman onnekkain hanhi. Hannu esiintyi ensi kerran vuonna 1948 Carl Barksin piirtämässä tarinassa ”Se parhaiten nauraa...”. Suomen puhekielessä on käsitteeksi muodostunut kutsua jotakuta ”hannuhanheksi”, jos hänellä on hyvä onni.
Hannu kosiskelee usein Iines Ankkaa, mutta Aku Ankkakin tekee samoin ja tämä johtaa usein koviin riitoihin. Suhde Iinekseen onkin yksi niitä harvoja asioita, joissa Aku enimmäkseen voittaa Hannun.


== Luonne ja ulkonäkö ==
Hannu on laiska, koska tietää onnensa tuovan hänelle kaiken, mitä hän haluaa. Hänen ei esimerkiksi tarvitse maksaa pääsylippuja huvipuistoon, koska on sen 10 000:s asiakas. Hän myös usein ylpeilee väittämällä, ettei koskaan ole tehnyt työtä. Tämän hän kuitenkin joutui perumaan, kun paljastui, että kolikko, jota hän piilottelee kassakaapissaan, on palkka siitä ainoasta kerrasta, kun hän on tehnyt töitä.
Hannu Hanhi on tarkoituksella luotu ärsyttäväksi hahmoksi ja Akun kilpailijaksi. Alun perin hahmon onnesta ei edes mainittu mitään ja siitä tuli puhe vasta kun Hannu oli esiintynyt jo useamman kerran. Hänellä on yllään yleensä lierihattu, yksinappinen kaulustakki, rusetti ja jaloissaan damaskit.


== Sukulaisuus ==
Hannun sanotaan syntyneen onnellisten tähtien alla. Jo Hannun äiti, Dora Ankka, oli onnekas. Dora on Kaino-Vienon eli Mummo Ankan lapsi. Ankka-taiteilija Don Rosan tarinan mukaan Kaino-Vienon odottaessa vielä Doraa syntyväksi, oli hänen puolisonsa Hepsu Ankka palkannut maalarin maalaamaan heidän omistamansa ladon seinät. Maalari halusi antaa oman lahjansa syntyvälle pienokaiselle ja maalasi onnea tuovan taikamerkin ns. Tikliaisen merkin ladon seinään tuomaan onnea, ja ladon toi