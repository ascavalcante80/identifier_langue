Yaoundé on Kamerunin pääkaupunki ja maan toiseksi suurin kaupunki (Douala on suurin). Vuonna 2008 sen asukasluvuksi arvioitiin 1,67 miljoonaa. Yaoundé (lausutaan Jaunde) sijaitsee keskeisellä paikalla Kamerunin runsasväkisessä lounaisosassa, ja on keskusprovinssi Centren pääkaupunki.


== Historiaa ==
Yaoundén perustivat saksalaiset kauppiaat vuonna 1888 norsunluukauppaa varten. Ensimmäisen maailmansodan aikana sitä miehittivät belgialaiset joukot ja sodan jälkeen siitä tuli Ranskan Kamerunin pääkaupunki. Kamerunin itsenäistyessä 1960 Yaoundé oli luonnollinen valinta myös uuden valtion pääkaupungiksi. Pian tämän jälkeen jo aiemmin alueelliseksi teollisuuskeskukseksi kehittynyt kaupunki sai oman yliopiston, ja kasvoi muutamassa vuosikymmenessä runsaan 100 000 asukkaan paikkakunnasta miljoonakaupungiksi.
Yaounden yliopisto on kehittynyt vuonna 1961 perustetusta yliopisto-opintojen instituutista, josta tuli varsinainen Kamerunin yliopisto 1963 ja Yaoundén yliopisto 1973. Sillä on humanistinen, luonnontieteellinen, teknillinen, kasvatustieteellinen, maataloustieteelinen ja lääketieteellinen tiedekunta.


== Ympäristö ==
Yaoundé on noin 750 metrin korkeudella merenpinnasta, rannikolle ja Doualaan sieltä on matkaa noin 200 kilometriä. Ilmastollisesti se kuuluu Afrikan sademetsävyöhykkeeseen, joten lämpötila pysyttelee läpi vuodentasaisena: päivän ylin noin 28°C ja yön alin noin 18°C. Samoin alue on varsin kostea ja vuotuinen sademäärä noin 1 700 millimetriä. Kaikkein sateisin kausi on syys-lokakuussa, pienempi sadekausi huhti-toukokuussa. Ympäröivä maaseutu on kumpuilevaa ylänköä, jossa muutama kukkula kohoaa yli kilometrin korkeuteen merenpinnasta.


== 