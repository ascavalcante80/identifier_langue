Jääkaudet ovat historian kausia, jolloin maapallolla on ollut suuria mannerjäätiköitä. Vanhimmat merkit mannerjäätiköistä ovat 2,4–2,3 miljardin vuoden takaa. Sen jälkeen jääkaudet ovat vuorotelleet lämpimämpien ajanjaksojen kanssa. Viimeisintä jääkautta kutsutaan Veiksel-jääkaudeksi. Jääkauden aikana ilmasto ei ole tasaisen kylmä eikä jäätikkö jatkuvasti saman kokoinen, vaan kuhunkin jääkauteen sisältyy lämpimämpiä ja kylmempiä jaksoja, joiden aikana jäätiköt kutistuvat ja laajenevat. Näitä kutsutaan stadiaaleiksi eli jäätiköitymisvaiheiksi ja interstadiaaleiksi.


== YleistäMuokkaa ==
Jääkauden aikana jäätiköt laajenevat suuriksi ilmaston kylmettyä. Jääkausia on maapallon historiassa ollut useita. Viime jääkausi, Veiksel-jääkausi, oli yli 10 000 vuotta sitten. Kanadan ja Skandinavian ylle tuli valtava jäävaippa ja Suomikin peittyi 2–3 kilometriä paksun jään alle.
Kesä kylmeni jääkaudella niin, ettei satanut lumi ehtinyt sulaa ja vuoristojen lumiraja aleni. Maapallon lämpötila laski eniten napojen lähettyvillä, mikä johtui muun muassa Maan akselikallistuman muutoksesta. Jäätiköt valuivat vuorten rinteiltä alas ja levisivät pohjoisella pallonpuoliskolla valtavan laajalle alueelle matalillekin maille ja meriinkin. Vuoristojen, esimerkiksi Alppien jäätiköt laajenivat.. Yhtenäinen ikirouta levisi koko Venäjän jäättömille alueille yleensä yli 200 metriä syvänä ja ulottui jopa 48 leveydelle siellä, ja Pohjois-Ranskaan asti. Tämän eteläpuolella ikiroutaa oli noin 200–300 kilometrin levyisellä kaistalla vain routivimmissa paikoissa. Varsinkin jatkuvan ikiroudan alueella oli ruutumaata, ja kylmimmillä Putoranavuorten itäpuolisella jatkuvan ikiroudan alueilla Uralilla ja Itä-Siperian pohjoisosissa kivikenttiä ja kivivirtoja. Ikirouta suli laajalla alueella kesäisin 50–100 senttimetrin syvyydeltä, mikä mahdollisti kasvien kasvun. Joillakin lämpimillä ikiroudan alueilla oli ikiroudan sulamisesta johtuneita järviä. termokarstia.
Lämpötilan lasku aiheutti ilmavirtausten muuttumista, tuulien voimistumista, laajaa kuivumista ja aavikko- ja aroalueiden kasvua, ja muun muassa havumetsävyöhyke katosi pohjoiselta pallonpuoliskolta suureksi osaksi.. Vaikka ilmasto kuivuikin laajalti ja oli dyynikenttiä, silti ainakin suppeita soita säilyi myös Alaskan kuivassa keskiosissa.
Kasvihuonekaasujen vesihöyryn, hiilidioksidin ja metaanin määrä aleni ilmakehässä. Kun merien vettä sitoutuu jäätiköihin, merien suolapitoisuus nousi, kun niiden haihdunta kasvoi. Sademäärä kasvoi jäätiköiden lähellä, mutta pieneni muualla.
Jääkaudella meren pinta laski kymmeniä metrejä, koska silloin suuri osa vedestä, joka haihtui meristä, sitoutui laajoihin, jopa kilometrien paksuisiin jäätiköihin. Muutaman kilometrin paksuinen jäätikkö painoi maankuoren alemmaksi, mikä aiheuttaa vieläkin maankohoamista, kun maankuori yhä palautuu lommoasennosta takaisin alkutilaansa.
Jääkauden aikana jäätikön koko vaihteli suuresti, välillä jää eteni ja välillä taas perääntyi, koska jääkaudella oli lyhyitä kosteita, lämpimiä jaksoja, interstadiaaleja, jolloin havumetsä valtasi alaa. Merivirtojen kulun muuttuminen viilensi jääkauden kylmimpinä jaksoina ilmastoa huomattavasti joillain alueilla.
Veiksel-jääkautta edeltävältä ajalta on maailmalta löydetty merkkejä 3–10 jääkaudesta ja merenpohjan kerrostumissa on todisteita kahdestakymmenestä jääkaudesta. Viime jääkautta kylmempi oli sitä edeltävän Saale-jääkauden Drenthe-vaihe, jolloin jääkielekkeitä ulottui Kiovaan asti Ukrainassa Dnieprin jokilaaksossa. Myös Elster-jääkausi oli hyvin kylmä.
Ei osata tarkoin sanoa, milloin seuraava jääkausi tulee. Toiset arvelevat, että kasvihuoneilmiö siirtää maan ilmaston jääkaudettomaan tilaan, toiset pelkäävät nykyisten jäätiköiden sulamisen luovan ainakin lyhyehkön jääkauden Golfvirran salpautuessa jäätikön sulamisvesiin.


== Viimeisin jääkausi eli Veiksel-jääkausiMuokkaa ==

Viimeisin jääkausivaihe alkoi noin 115 000 vuotta sitten ja loppui 11 500 vuotta sitten. Tämän kestäessä on todennäköisesti ollut ainakin kolme erittäin kylmää jaksoa, stadiaalivaihetta, joiden välisenä aikoina, interstadiaaliaikoina, oli jonkin verran lämpimämpää. Kausi jaetaan Varhais-, Keski- ja Myöhäis-Veikseliin. Jääkausivaiheen aikana mannerjäätikön ulottuvuus Suomessa vaihteli. Suurin osa eteläisintä Suomea oli jäätön keskivaiheen lopussa ja laajimmillaan mannerjäätikkö oli Myöhäis-Veikselin aikana noin 20 000 vuotta (LGM) sitten. 
Salpausselät syntyivät, kun ilmasto kylmeni äkisti viimeisimmän jääkauden päättymisvaiheessa tuhanneksi vuodeksi, jolloin jään reuna pysyi paikoillaan ja jään sulamisvedet kasasivat muun muassa jäätikön kalliosta irrottamaa hiekkaa ja moreeniakin suuriksi harjumaisiksi muodostumiksi. Jääkausi on muovannut myös silokallioita ja jään sulamisvedet hiidenkirnuja.


== Jääkausien syytMuokkaa ==

Maan ilmasto vaihtelee eri pituisilla jaksoilla eri syistä. Satojen ja kymmenien miljoonien vuosien pituiset vaihtelut ovat ensisijaisesti mannerliikuntojen aiheuttamia. Toinen mahdollinen aiheuttaja on vuoristojen ja niihin liittyvien jäätikköjen synty ja häviäminen. Jääkausien mittakaavassa eli kymmenen ja sadan tuhannen vuoden välein tapahtuvat muutokset liittyvät maapallon kiertoradan jaksollisiin muutoksiin.
Syitä Maan ilmaston muuttumiseen jääkaudella oli monia. Perussyyt ovat Maan radan ja akselikallistuman muutokset ja mannerliikuntojen aiheuttamat merivirtamuutokset. Siihen, että pleistoseenikaudella jääkausia on esiintynyt toistuvasti, on ilmeisesti suurelta osin vaikuttanut tertiäärikauden lopulla tapahtuneet laajat vuorenpoimutukset. Tällöin meri vetäytyi pois laajoilta matalilta rannikkoalueilta, ja lämpötila alenee, koska maa heijastaa takaisin avaruuteen suuremman osan auringonsäteilystä kuin vesi. Lisäksi vuoristoissa ilmanlämpötila on yleensäkin alempi kuin merenpinnan tasolla.. Samaan tapaan olivat aikaisemmin kivihiilikauden vuorenpoimuttumisia seurannut permikauden laajat jäätiköitymiset.
Pohjoisen pallonpuoliskon ilmastonmuutosten on selitetty johtuvan Maan radan soikeuden ja akselin suunnan jaksollisista muutoksista, niin sanotuista Milankovićin jaksoista.. Maan radan ja akselikallistuman jaksolliset muutokset johtuvat muiden taivaankappaleiden aiheuttamista häiriöistä. Ne eivät tosin vaikuta Maan saaman auringonsäteilyn kokonaismäärään, ainoastaan sen jakautumiseen Maan eri alueiden kesken, mutta voivat silti johtaa pohjoisilla seuduilla kesien huomattavaan kylmenemiseen ja sitä kautta jäätiköitymisiin.
Toisaalta jääkaudet vaativat tietyillä tavoin kulkevia merivirtoja ja sopivanlaista termohaliinikiertoa. Maassa on lämmintä silloin, kun merivirrat kuljettavat lämmintä vettä päiväntasaajalta korkeammille leveysasteille. Myös mannerliikunnot vaikuttavat merivirtoihin ja jäätikköjen muodostumiseen. Panaman kannaksen on ajateltu ollen merkittävässä roolissa edellisen jäätiköitymisen alkamisessa.
Vuonna 2015 esitettiin ajatus, jonka mukaan Maan radan muutokset ehkä vaikuttavat tulivuoritoimintaan. Tämä vaikuttaisi kasvihuonekaasuihin ja Maan lämpötilaan 100 000 vuoden jaksoissa.


=== Seuraava jääkausiMuokkaa ===

Ei osata tarkoin sanoa, milloin seuraava jääkausi tulee. Se riippuu kiertoradan vaihteluista ja ilmakehän hiilidioksidipitoisuudesta. Luultavasti interglasiaali jatkuu ainakin 30 000 vuotta, ja seuraava jääkausi alkaa joko noin 50 000 tai vasta 90 000 vuoden kuluttua. Nämä ovat kaksi ajanjaksoa jolloin säteilyn määrä on maapallon ratamuutosten takia keskimääräistä alempi.


== Jääkauden jälkiä ympäristössäMuokkaa ==
Jäätikkö vaikuttaa ympäristöönsä kivi- ja maa-ainesta kuluttavasti ja kasaavasti. Kun jää eteni, se hioi kallioperää ja sulaessaan muun muassa sulamisvedet kuljettivat ja kasasivat maa-ainesta. Suomen maaperässä näkyy siirtolohkareita, soraharjuja, hiidenkirnuja ja pirunpeltoja yms. Lisäksi jäätikkö on painanut maankuorta kuopalle, joka näkyy jääkauden jälkeen maannousuna.


=== Jäätikön jälkiä kalliossaMuokkaa ===
silokalliot (jäätikön kalliosta irrottama moreeni hioo alla olevaa kalliota).
kaarevat, U:n muotoiset vuonot ja jokilaaksot.
hiidenkirnut (jäätikön sulamisvedet liikuttavat kiviä kallionkolossa, joka syvenee ja laajenee).
muinaisvirtalaaksot.
nunatakit (jäästä kohonneet vuoret) jäätikön kuluttamat alapinnat pyöreitä, pakkasen rapauttamat yläosat teräväsärmäisiä.


=== Jäätikön kasaamia kerrostumiaMuokkaa ===
järvien kerrostumat ovat syntyneet jäätikön sulamisvesistä.
kuivan maan suistot (sandurit).
lössikerrostumat (mannerjäätikön reunalla olevan kasvipeitteettömän alueen hienompaa pölyä, joka kulkeutuu kauas).
jäätikköjärvien entiset pohjat
laajat laaksosavikot


=== Jääkauden muovaamat moreenitMuokkaa ===
Moreeni, joka koostuu erikokoista maa-aineksista, kuten kivistä ja hiekasta, syntyy jäätikön irrottaessa alla olevasta kalliosta kiviä ja hiekkaa. Moreeni muuttuu maan sisään painuessaan tilliitiksi.
Reunamoreenit ovat jäätikön reunan suuntaisia moreenimuodostumia. Ne EIVÄT ole harjuja, koska niiden kiviaines ei ole lajittunutta vaan nimensä mukaisesti moreenia.
De Geer -moreenit ovat jäätikön reunan suuntaisia.
Drumliinit ovat jäätikön alla syntyneitä, sen liikkeen suuntaisia pisaramaisia kumpuja, joiden ytimenä on monesti kalliokumpare.
Rogen-moreenit ovat hieman dyynimäisiä jäätikön reunan suuntaisia muodostumia, jotka ovat syntyneet yksittäisten jäävuorien sulettua.
Kumpumoreenit ovat kumpumaisia moreenimuodostumia.
Juomumoreenit ovat yksittäisiä, epämääräisen muotoisia moreenisaarekkeita.
Puljumoreenit ovat rengasmaisia muodostumia, jotka ovat syntyneet niiden ytimenä olleen jäätiköstä jääneen jäälohkareen sulettua.


=== Maan painuminen jäätikön allaMuokkaa ===

Jää kasvaa jopa 3 kilometrin paksuiseksi noin 100 000 vuodessa. Itämeren alue painui jääkaudella jään painosta ainakin 100 metriä. Maan kohoaminen oli aluksi nopeata aiheuttaen maan tärähtelyjä. Nykyinen maan kohoaminen on hitaampaa. Mannerlaatat kelluvat sitkaassa, pehmeässä vaipassa, joten jää kykenee painamaan mannerta alaspäin.


== JääkausisanastoaMuokkaa ==
Jääkaudet nimetään eri puolilla maailmaa eri tavoin. Tämä johtuu pääosin siitä, että jääkausien jälkien ajoituksissa on suuria vaikeuksia. Nimenomaan vanhempien jääkausien jälkien ajoitus joillain epätarkoilla menetelmillä, esimerkiksi termoluminesenssimenetelmällä on vaikeaa. Viimeinen jääkausi oli Alpeilla Würm, Pohjois-Euroopassa Veiksel, Puolassa Vistula, Englannissa Devensian ja Amerikassa Wisconsin.
Jääkautta sanotaan myös glasiaalikaudeksi ja jääkausien välistä aikaa interglasiaaliksi. Viimeistä Veiksel-jääkautta edelsi Eem-interglasiaali ja nykyisin on menossa holoseeni-interglasiaali eli Flanderi-kausi. Jääkausi jakautuu yleensä moniin jäätiköitymisiin, stadiaaleihin, sekä niiden välisiin lyhyisiin lämpimiin jaksoihin, interstadiaaleihin, joina jäätiköt kutistuvat huomattavasti ja metsä valtaa alaa, Oskillaatio eli värähdys on jääkausisanastossa suunnilleen ennallaan palautuva lämpötilan muutos, joka kestää satoja tai tuhansia vuosia. Lyhyttä ja/tai kylmää interstadiaalia sanotaan joskus intervalliksi, väliksi. Interglasiaalit kestävät ainakin 10 000 vuotta ja interstadiaalit vain 5 000–10 000 vuotta.
Paleoklimatologia tutkii maapallon ilmaston muutoksia. Jääkaudet ryhmittyvät jääkausijaksoihin, jotka kestävät kymmeniä miljoonia vuosia ja esiintyvät kymmenien tai satojen miljoonien vuosien välein. Me elämme nyt kvartäärin jääkausijaksoa, vaikka nyt onkin menossa lämmin holoseeni-interglasiaali. Jääkausijaksojen välisiä kausia sanotaan lämpimiksi jaksoiksi.
Kirjallisuudessa käytetty jääkausisanasto on yllä olevasta huolimatta melko sekava. Kvartäärin jääkausijakson tyyppisiä pitkiä jääkausijaksoja sanotaan monesti jääkausiksi, esim. puhutaan ordovikin-siluurin jääkaudesta tai viitataan "kvartäärin jäätiköitymisiin".
Toisaalta lyhyempää jääkautta jollainen Veiksel-jääkausi on, voidaan sanoa jääkausijaksoiksi tai jäätiköitymiseksi.


== Jääkausien ajoituksetMuokkaa ==
Jääkausien moreenikerrostumien ja moreenimuodostumien ajoituksissa on suurta epätarkkuutta. Jään siirtämää kiveä ja soraa on ajoitettu esimerkiksi fissiojälkien ja termoluminesenssin perusteella. Molemmat ovat epätarkkoja menetelmiä, samoin kuin hiili-14-menetelmä. Moreenien ajoituksessa käytetään myös beryllium-10-menetelmää. Nykyään käytetään esimerkiksi isotooppien 10Be, 26Al, 36Cl ja 21Ne painotettua keskiarvoa. Tällä tavoin on saatu Rhonen jäätikön maksimiksi viime jääkaudella 21,1–19,1 tuhatta vuotta sitten. Ei osata tarkasti ajoittaa eri puolilla Skandinavian jääkilpeä olleita jäätikön vetäytymisvaiheiden moreeneja, ja siksi eri lähteissä näkyy erilaisia Skandinavian mannerjäätikön muotoja varsinkin jäätikön vetäytymisen alkuajoilta. Tieteellistä yksimielisyyttä ei ole Veiksel-kautta vanhempien jääkausien tarkoista ajoituksista. Näin merenpohjan kerrostumista mitattuja lämpö- ja jääkausia ei osata kytkeä esimerkiksi Euroopan jääkausien jälkiin. Joitain jääkausia on ajateltu olleen esimerkiksi Alpeilta tulevissa joissa olevien hiekkakerrostumien pohjalta, mutta niistä on kiistelty.


== Jääkausiteorian historiaaMuokkaa ==
Jääkausiteoriaa alkoivat tehdä tunnetuksi Louis Agassiz ja Jean de Charpentier sekä Venetz 1840-luvulla. Sitä ennen 1700-luvun lopulla Bernard Kuhn ja James Hutton olivat päätelleet, että jotkut Alppien kivet olivat jo kadonneiden jäätiköiden kuljettamia. 1824 Jens Esmark löysi merkkejä laajasta jäätiköitymisestä muinaisessa Norjassa. 1834 Reinhard Bernhardi väitti napalakin joskus ulottuneen Pohjois-Saksaan. Jo 1700-luvulla tiedettiin siirtolohkareiden kulkeutuneen Ruotsista ja Suomesta Pohjois-Saksaan ja Venäjälle Tunnetuin varhainen jääkausiteoreetikko Louis Agassiz selitti teorioillaan joitain Alppien geologisia muodostumia ja piirteitä. Myöhemmin Agassiz oli löytävinään merkkejä jääkaudesta tropiikista - nykytiede ei vahvista tropiikin jäätiköitymistä viime jääkaudella. Joka tapauksessa jääkausiteoria on keskeinen osa nykyajan paleoklimatologiaa. Laajan tutkimuksen Alppien jääkaudesta tekivät Albrecht Penck ja Eduard Brückner 1900-luvun alussa. He löysivät Alpeilta neljä suurta jäätiköitymistä. 1900-luvulla eteni muinaisten siitepölyjen ja 1960-luvun lopulta lähtien myös jääkairausnäytteiden tutkimus. Pohjoismaissakin jääkausiteoriasta kiisteltiin laajalti akateemisissa piireissä noin 1840–1867. Sen hävisivät ne tutkijat, jotka olivat noin vuodesta 1840 alkaen ajatelleet monien Suomen maaperän muotojen syntyneen vedenpaisumuksessa


== Jääkausiteorian vastustusMuokkaa ==

Jääkausiteoriaa on joskus arvosteltu kreationistien ja muiden näennäistieteilijöiden taholta. On esimerkiksi väitetty, ettei syntynyt mannerjäätikkö voisi lainkaan sulaa, vaan että se kasvaisi jatkuvasti paksuuttaan, koska mannerjäätikön huippu on lumirajan yllä. Nykyisistä mannerjäätiköistä tehdyt havainnot puhuvat selvää kieltään. Esimerkiksi Islannissa Vatnajökull virtaa