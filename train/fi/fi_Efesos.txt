Efesos (muinaiskreikaksi Ἔφεσος, lat. Ephesus, turk. Efes) oli yksi antiikin ajan merkittävimpiä kreikkalaisia kaupunkeja. Se sijaitsi muinaisessa Joonian maakunnassa, nykyisen Turkin länsirannikolla.
Efeson seudulla on ollut kreikkalaista asutusta ainakin jo 900-luvulla eaa., mutta laajempaa mainetta paikkakunta alkoi saada vasta 500-luvulla eaa., kun sinne rakennettiin suuri Artemiin temppeli. Samoihin aikoihin Lyydian kuningas Kroisos valloitti kaupungin ja hävitti sen, mutta lahjoitti myös runsaasti varoja temppelin rakentamiseen ja koristelemiseen. Uusi kaupunki rakennettiin temppelin eteläpuolelle, ja siitä kehittyi satamansa ansiosta tärkeä kaupankäyntipaikka. Myöhemmin kaupunki kuului eri aikoina muun muassa Persian, Aleksanteri Suuren ja lopulta Pergamonin valtakuntaan, kunnes sen vuonna 133 eaa. liitettiin Rooman valtakuntaan.
Rooman valtakaudella Efesos nousi suurimpaan kukoistukseensa. Kaupunkiin rakennettiin huomattavia rakennuksia, mm. temppeleitä, kylpylöitä, kirjasto ja teatteri. Efesos oli Asian provinssin pääkaupunki ja asukasluvultaan Rooman valtakunnan suurimpia.
Kristinuskon vahvistuessa Efesosta kehittyi myös tärkeä pyhiinvaelluskohde, sillä legendan mukaan apostoli Johannes ja Neitsyt Maria olivat muuttaneet sinne Palestiinasta. Lisäksi apostoli Paavali oli kolmannella lähetysmatkallaan perustanut Efesokseen yhden varhaisimmista kristillisistä seurakunnista. Noin seitsemän kilometrin päässä Efesoksesta sijaitsee kappeliksi muutettu kivitalo, joka on muodostunut pyhiinvaelluspaikaksi, koska sitä pidetään saksalaisen nunna Katharina Emmerichin 1800-luvulla näkemien näkyjen perusteella Neitsyt Marian viimeisenä asuinpaikkana.
Kaupungissa pidettiin vuonna 431 Efesoksen kirkolliskokous, jossa käsiteltiin Jeesuksen olemukseen liittyviä teologisia kysymyksiä.
Vuoden 500 aikoihin kaupunki jouduttiin siirtämään toiseen paikkaan, Ayasuluk-kukkulalle lähelle nykyistä Selçukia, sillä sen satama liettyi vähitellen umpeen. Nykyään Efesoksen rauniot sijaitsevatkin usean kilometrin etäisyydellä rannikosta.

1800-luvulla aloitetut arkeologiset kaivaukset ovat palauttane