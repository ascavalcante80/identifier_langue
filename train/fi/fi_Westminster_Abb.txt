Westminster Abbey on goottilaistyylinen kirkko Westminsterissä Lontoossa. Kirkko on toiminut perinteisenä Englannin kuninkaallisten kruunajaisten ja hautajaisten paikkana. Westminster Abbey, Westminsterin palatsi ja St. Margaret's -kirkko muodostavat Unescon maailmanperintökohteen.


== HistoriaMuokkaa ==
Perimätiedon mukaan paikalle perustettiin ensimmäinen pyhäkkö vuonna 616 kalastajan nähtyä näyn Pyhästä Pietarista. Tämä on epävarmaa, mutta paikalla oli varmuudella benediktiinimunkkien yhteisö jo ennen kuin Edvard Tunnustaja alkoi rakennuttaa kirkon ensimmäistä, romaanista tyyliä edustanutta versiota noin 1045–1050. Se vihittiin käyttöön 28. joulukuuta 1065 hetki ennen Edvard Tunnustajan hautajaisia ja Harald II:n kruunajaisia.
Henrik III määräsi kirkon rakennettaviksi uudestaan goottilaistyyliseksi. Työ jatkui kolme vuosisataa 1247–1517. Nicholas Hawksmoorin suunnittelemat kaksi läntistä tornia rakennettiin vuosien 1722 ja 1745 välillä. Ne ovat varhaisia esimerkkejä uusgotiikasta. Kirkon 900-vuotisjuhlia vietettiin 28. joulukuuta 1965.


== Kruunajais- ja hautakirkkoMuokkaa ==
Vuonna 1066 pidettyjen Haraldin ja Vilhelm Valloittajan kruunajaisten jälkeen kaikki Englannin monarkit on kruunattu Westminster Abbeyssä (lukuun ottamatta Jane Greytä, Edvard V:tä ja Edvard VIII:ta, joita ei kruunattu). Westminster Abbey toimi myös kuninkaiden hautapaikkana 1700-luvun alkuun ja Yrjö II:n aikaan asti, josta lähtien monarkit on haudattu Windsorin linnan kappeliin. Myös sitä ennen joitakin huomattavia kuninkaita kuten Henrik VIII ja Kaarle I haudattiin Windsoriin.
Westminster Abbey on tunnettu etenkin hautakirkkona, ja viimeisen leposijan saaminen sieltä on ollut erityinen kansallinen kunnianosoitus. Kirkossa lepäävät muun muassa valtiomiehet William Ewart Gladstone, William Pitt vanhempi ja William Pitt nuorempi, säveltäjä Georg Friedrich Händel sekä tiedemiehet Charles Darwin, Isaac Newton ja David Livingstone. Kirkon kuuluisin nähtävyys on kuitenkin Poet’s Corner eli runoilijoiden nurkkaus, jonne on haudattu englantilaisen kirjallisuuden suurimpia nimiä, mu