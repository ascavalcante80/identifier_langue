Aktinoidit ovat alkuaineita, joiden järjestysluku on 89–103. Lawrenciumia lukuun ottamatta ne kaikki kuuluvat alkuaineiden jaksollisen järjestelmän f-lohkoon. Aktinoidit ovat kaikki radioaktiivisia, mutta kemiallisesti ne ovat samankaltaisia skandiumin, yttriumin ja lantanoidien kanssa.
Korkean järjestysluvun aktinoidit amerikiumista lähtien ovat synteettisiä, eli niitä ei ole maapallolla luonnonvaraisina. Aktinoidien isotoopeista suurimman osan puoliintumisaika on lyhyt.
Aktinoidit samoin kuin lantanoidit merkitään usein jaksollisen järjestelmän alle omille riveilleen. Aktinoidista käytetään myös nimitystä aktinidi, mutta IUPAC pitää muotoa aktinoidit suositeltavampana, koska idi-päättellä merkitään tavallisesti anioneja eli negatiivisia ioneita.


== Kemialliset ominaisuudet ==
Lantanoidien tavoin aktinoidit ovat sisäsiirtymäaineita. Alkuaineen järjestysluvun kasvaessa uusi elektroni sijoittuu tällöin atomin kolmanneksi uloimman eli 5. kuoren f-orbitaalille.
Monessa suhteessa aktinoidit muistuttavatkin lantanoideja. Ne kaikki ovat metalleja. Kaikki aktinoidit voivat lantanoidien tapaan esiintyä yhdisteissään hapetusluvulla +III. Aktiniumilla tämä onkin ainoa hapetusaste. Myös sarjan loppupään alkuaineilla kaliforniumista eteenpäin +III on pääasiallisin hapetusluku, tosin ainakin fermiumille, mendeleviumille ja nobeliumille tunnetaan +II hapetusluvun yhdisteitä, ja nobeliumin liuoksille nämä ovatkin poikkeuksellisesti vakaampia kuin +III.
Sarjan alkupään alkuaineista muutamilla ovat kuitenkin korkeammat hapetusluvut pysyvämpiä, esimerkiksi toriumilla +IV, protaktiniumilla +V, uraanilla +IV ja jopa +VI. Tämä antaa niille jossakin määrin myös ryhmien 4, 5 ja 6 alkuaineita muistuttavia ominaisuuksia. Esimerkiksi uraani muistuttaa eräiltä ominaisuuksiltaan ryhmään 6 kuuluvia kromia, molybdeenia ja volframia.. Tämän vuoksi, ja koska uraania raskaampia alkuaineita eli transura