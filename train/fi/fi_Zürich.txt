Zürich [ˈʦyːʀɪç] (saks. Zürich  kuuntele ääntämys?, ransk. Zurich, ital. Zurigo, sveitsinsaksaksi Züri) on Sveitsin suurin kaupunki ja Zürichin kantonin pääkaupunki. Kaupunki sijaitsee Limmat-joen ja Zürichjärven yhteyskohdassa Pohjois-Sveitsissä, ja sitä ympäröivät metsäiset harjanteet, kuten Zürichberg ja Uetliberg. Sen asukasluku on noin 380 000, mutta Suur-Zürichin alueella asukkaita on noin 1,1 miljoonaa. Elämänlaadun Zürichissä väitetään olevan maailman korkein.
Zürich on Sveitsin talouselämän keskus. Zürichin lentoasema on maan suurin. Se sijaitsee Klotenissa, kaupungin pohjoispuolella. Lisäksi kaupungissa sijaitsee myös lukuisia korkeakouluja, joista tärkein on Valaliiton teknillinen korkeakoulu (Eidgenössische Technische Hochschule, ETH). Zürich tunnetaan myös lukuisista pankeistaan, ja sitä sanotaankin usein maailman pankkikeskukseksi. Myös Sveitsin pörssi pitää päämajaansa Zürichissä. Zürichissä järjestetään vuosittain myös yleisurheilun Timanttiliigan osakilpailu Weltklasse Zürich.


== Väestö ==
Zürichin asukasluku vuoden 2011 lopussa oli 376 990. Noin 30 prosentilla kaupungin asukkaista ei ole Sveitsin passia. Ulkomaalaisryhmistä suurin on saksalaiset, joita on 17,4 prosenttia kaupungin ulkomaalaisista. Seuraavaksi suurimmat ryhmät ovat italialaiset ja serbialaiset. Zürichin metropolialueella asuu noin 1,68 miljoonaa asukasta. Vuoden 2014 joulukuussa Zürichin työttömyys oli 4,0 prosenttia.


=== Kieli ===
Vuoden 2000 väestönlaskennassa 77,7 prosenttia Zürichin asukkaista puhui äidinkielenään kaupungin pääkieltä saksaa. Kaupungissa puhutaan omaleimaista zürichinsaksaa (Züritüütsch). Saksan jälkeen yleisimmät äidinkielet kaupungissa olivat italia (4,7 %), entisen Jugoslavian alueen kielet (2,4 %), espanja (2,2 %) ja ranska (2,1 %).


=== Uskonto ===
Zürichin suurin uskontoryhmä on katoliset ja katolista uskontoa tunnustaa 33,3 prosenttia kaupungin väestöstä. Toiseksi suurin uskontoryhmä on reformoidut, joita kaupungin väestöstä on 32,1 prosenttia. Zürichin noin 5 000-jäseninen juutalainen yhteisö on Sveitsin suurin. Vuoden 2000 väestönlaskennassa kaupungissa asui noin 20 000 muslimia.


== Nähtävyyksiä ==
Kirkkoja
Grossmünster vanhassakaupungissa, lähellä Zürichjärv