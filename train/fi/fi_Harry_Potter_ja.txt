Harry Potter ja liekehtivä pikari (Harry Potter and the Goblet of Fire) on vuonna 2005 ensi-iltansa saanut J. K. Rowlingin samannimiseen romaaniin perustuva fantasiaelokuva. Se on Harry Potter -elokuvasarjan neljäs osa.
Elokuvan ohjasi Mike Newell, joka on ensimmäinen brittiläinen ohjaaja elokuvasarjassa. Käsikirjoituksesta vastasi Steve Kloves. Kolmeen ensimmäiseen Potter-elokuvaan musiikin säveltänyt John Williams ei kiireiltään voinut neljänteen musiikkia luoda, joten musiikin sävelsi Patrick Doyle. Elokuva sai maailmanensi-iltansa 6. marraskuuta 2005. Suomen elokuvateattereihin elokuva saapui 18. marraskuuta 2005.


== Juoni ==

Harry Potter (Daniel Radcliffe) näkee unta tapahtumasta, joka on käymässä samanaikaisesti toteen. Hän näkee vanhan miehen, Frank Brycen (Eric Sykes), joka tutkii hoitamansa talon ikkunasta tuikkivan valon lähdettä. Mies kuulee sattumalta lordi Voldemortin tekevän suunnitelmia Peter Piskuilanin (Timothy Spall) ja erään tuntemattoman miehen kanssa. Tilanhoitaja jää kiinni, ja pimeyden lordi murhaa hänet. Ron Weasley (Rupert Grint) ja Hermione Granger (Emma Watson) huolestuvat Harryn unista, mutta huispauksen maailmanmestaruus antaa Harrylle tilaisuuden unohtaa painajaiset hetkeksi. Voldemortin kuolonsyöjinä tunnetut tukijat kuitenkin hyökkäävät katsojien leirintäalueelle ja tuhoavat sen.
Tylypahkassa rehtori Albus Dumbledore (Michael Gambon) esittelee Alastor ”Villisilmä” Vauhkomielen (Brendan Gleeson) uutena pimeyden voimilta suojautumisen opettajana. Hän ei kuitenkaan tiedä, että Barty Kyyry nuorempi (David Tennant) on aikaisemmin nujertanut Vauhkomielen ja naamioitunut täksi moniliemijuoman avulla. Dumbledore ilmoittaa myös, että koulu isännöi Kolmivelhoturnajaisia, joissa kolmesta taikakoulusta valitut kolme oppilasta suorittavat kolme vaikeaa tehtävää. Kilpailijat valitsee maaginen liekehtivä pikari, jonne kilpailijaehdokkaiden nimet laitetaan. Kuudesluokkalainen puuskupuh Cedric Diggory (Robert Pattinson) valitaan edustamaan Tylypahkaa. Huispauksen maailmanmestari Viktor Krum (Stanislav Ianevski) valitaan Durmstrangin koulun edustajaksi, ja Fleur Delacour (Clémence Poésy) valitaan puolestaan Beauxbatons'n koulun edustajaksi. Yllättäen pikari valitsee myös neljännen kilpailijan, Harryn. Koska Harry on alaikäinen, eikä hänen näin ollen pitäisi kelvata kilpailijaksi, sekä Tylypahkan opettajat että oppilaat ovat epäluuloisia.
Ensimmäisellä pimeyden voimilta suojautumisen oppitunnilla oppilaat kuulevat kolmesta anteeksiantamattomasta kirouksesta. Komennuskirous saa uhrin toimimaan kuin sätkynukke ilman omaa tahtoa, kidutuskirous kiduttaa uhria säälimättömästi, ja viimeinen kirous, avada kedavra, aiheuttaa kuoleman.
Ensimmäisessä tehtävässään neljä kilpailijaa saa tehtäväkseen hakea kultaisen munan sitä vartioivalta lohikäärmeeltä. Vauhkomieli neuvoo Harrya käyttämään tehtävässä erityistaitojaan eli tässä tapauksessa lentämistä. Harry kutsuu luudanvartensa luokseen ja onnistuu saamaan munan, joka sisältää tietoa seuraavasta tehtävästä. Pian ensimmäisen tehtävän jälkeen oppilaat saavat tietää, että koulussa järjestetään Kolmivelhoturnajaisten kunniaksi joulutanssiaiset. Ron ja Harry saavat huomata, että tanssiparin hankkiminen ei ole tehtävistä helpoimpia, mutta lopulta he suostuttelevat Patilin kaksoset (Afshan Azad ja Shefali Chowdhury) pareikseen. Hermione puolestaan menee tanssiaisiin Viktor Krumin kanssa ja saapuu paikalle erittäin kauniina tyrmistyttäen kaikki. Ron on äärimmäisen mustasukkainen nähdessään Hermionen Viktor Krumin (entinen idolinsa) parina ja riitelee Hermionen kanssa syyttäen tätä ”vihollisen kanssa liittoutumisesta”. Riitely päättyy Hermionen kyyneliin.
Joulun jälkeen Cedric Diggory korvaa Harrylta aiemmin saamansa avun ja kertoo hänelle vihjeen, jonka mukaan hänen tulee avata muna veden alla. Murjottava Myrtti (Shirley Henderson) apunaan Harry saa selville, että seuraavassa tehtävässä jokaisen kilpailijan tulee hakea itselleen ”jonkin arvokkaan” asian läheisen Mustajärven merenneidoilta. Hiukan ennen tehtävää Harryn pitkäaikainen ystävä Neville Longbottom (Matthew Lewis) antaa Harrylle kidusruohoa, jonka avulla Harry voi hengittää veden alla. Harry pääsee merenneitojen luo ensimmäisenä ja löytää sieltä Ronin, Hermionen, Cho Changin (Katie Leung) ja Fleurin sisaren, Gabrielle Delacourin (Angelica Mandy), sidottuina. Harry jää viimeiseksi yritettyään pelastaa kaikki neljä, mutta hänelle annetaan toiseksi parhaat pisteet ”merkittävästä moraalisesta vahvuudesta ja päättäväisyydestä”.
Yksi Taikaministeriön virkamiehistä, Barty Kyyry vanhempi (Roger Lloyd-Pack), käy keskustelun Villisilmä Vauhkomielen kanssa ja vaikuttaa sen jälkeen hämmentyneeltä ja levottomalta. Pian toisen tehtävän jälkeen Harry löytää Kyyryn kuolleena. Odottaessaan Dumbledoren toimistossa Harryn uteliaisuus saa hänet katsomaan Dumbledoren ajatusseulaan, minkä seurauksena hän imeytyy yhteen Dumbledoren muistoista. Muistossa Harry näkee Velhojen neuvoston (velhotuomioistuin) pitämän oikeudenkäynnin, jossa vangittu kuolonsyöjä Igor Irkoroff (Predrag Bjelac), joka on Durmstrangin nykyinen rehtori, paljastaa nimeltä useita kuolonsyöjiä, muun muassa Severus Kalkaroksen (Alan Rickman) ja Barty Kyyry nuoremman. Dumbledore vakuuttaa neuvoston Kalkaroksen rehellisyydestä, kun taas Barty Kyyry vanhempi kauhistuu poikansa yhteydestä Voldemortiin ja kieltää hänet. Barty Kyyry nuorempi lähetetään Azkabaniin. Palattuaan takaisin todellisuuteen Harry saa kuulla Dumbledorelta, että tämä on tutkiskellut omia muistojaan etsiessään vihjettä Kolmivelhoturnajaisten aikana Tylypahkassa tapahtuneisiin eriskummallisiin asioihin. Kävellessään linnan käytävillä Harry kohtaa Kalkaroksen, joka uskoo Harryn varastaneen häneltä aineksia moniliemijuomaan, jonka avulla henkilö voi muuttaa ulkomuotoaan.
Kolmivelhoturnajaisten viimeisessä tehtävässä neljä kilpailijaa viedään suureen pensaslabyrinttiin ja heidän tehtävänsä on yksinkertaisesti ehtiä ensimmäisenä turnajaispokaalin luo. Komennuskirouksen alaisena toimiva Viktor Krum lamauttaa Fleur Delacourin ja yrittää poistaa myös Cedricin kilpailusta. Harry estää Cedriciä hyökkäämästä Krumin kimppuun, ja he kummatkin juoksevat kohti kaukaisuudessa siintävää pokaalia. Kun Cedric jää köynnöksen vangiksi, Harry vapauttaa hänet, ja kaksikko päättää tarttua pokaaliin yhdessä.
Turnajaispokaali vie heidät hautausmaalle, missä Peter Piskuilan ja Voldemort odottavat Harrya. Peter Piskuilan tappaa Cedricin ja vangitsee Harryn. Piskuilan suorittaa rituaalin, joka palauttaa Voldemortin (Ralph Fiennes) takaisin ihmishahmoonsa. Voldemort kutsuu kuolonsyöjät paikalle todistamaan mestarinsa ja tämän arkkivihollisen välistä kaksintaistelua. Kun Harry torjuu Voldemortin kuolinkirouksen, heidän sauvojensa välille syntyy varhennum loitsuimes-niminen sidos. Harryn sauva pakottaa Voldemortin sauvan ”oksentamaan” Voldemortin viimeksi tappamien ihmisten henget, mukaan lukien Harryn vanhemmat (Geraldine Somerville ja Adrian Rawlins) ja Cedricin. Henget suojelevat Harrya hetkisen, ja tämä saa tilaisuuden paeta pokaalin avulla tiehensä Cedricin ruumis mukanaan.
Palattuaan Harry kertoo Dumbledorelle ja taikaministeri Cornelius Toffeelle (Robert Hardy), että Voldemort on palannut ja vastuussa Cedricin kuolemasta. Vauhkomieli vie Harryn takaisin linnaan, missä hänen tekemänsä kysymykset saavat Harryn epäluuloiseksi. Kun Dumbledore, Kalkaros ja McGarmiwa (Maggie Smith) saapuvat paikalle, väärän Alastor Vauhkomielen monijuomaliemen vaikutus päättyy ja Vauhkomieli paljastuu Barty Kyyry nuoremmaksi. Oikea Alastor Vauhkomieli löydetään vangittuna eräästä kirstusta.
Kun Durmstrangin ja Beuauxbatonsin kilpailijat ovat tekemässä lähtöä, Dumbledore kehottaa heitä pysymään toistensa rinnalla vastustaakseen Voldemortia. Hän sanoo, että ”viimeaikaisten tapahtumien valossa tänä vuonna solmitut ystävyydet tulevat olemaan tärkeämpiä kuin koskaan.”


== Näyttelijät ==


== Tuotanto ==
Elokuvan tuotanto alkoi joulukuussa 2003.


=== Tausta ===
Harry Potter ja liekehtivä pikari on neljäs elokuva seitsemänosaisessa Harry Potter -elokuvasarjassa. Kaikki elokuvat perustuvat J. K. Rowlingin luomaan Harry Potter -kirjasarjaan. Ensimmäinen elokuva, Viisasten kivi, valmistui vuonna 2001 ja elokuvasarjan suosion myötä osien teko on jatkunut aina vuoteen 2011, jolloin Harry Potter ja kuoleman varjelukset, osa 2 sai ensi-iltansa.
Myös kirjasarja on saanut maailmanlaajuisen suosion: Sarjan ensimmäistä, toista ja kolmatta osaa oli vuoteen 2005 mennessä myyty 27,6 miljoonaa kappaletta. Rowling olikin ensimmäinen romaanikirjailija, jolla oli New York Timesin bestsellerlistalla neljän eniten myydyn joukossa kolme teosta 16 viikkoa. Neljännestä ja viidennestä kirjasta oli molemmista otettu siihen mennessä suurimmat kirjojen ensipainokset: Liekehtivästä pikarista 4,8 miljoonaa (3,8 miljoonaa USAan, loput Britanniaan) ja Feeniksin killasta 8,5 miljoonaa kappaletta. Esimerkiksi Liekehtivän pikarin painosmäärä oli 40 kertaa enemmän kuin mitä bestseller-listoilla yleensä olevista otetaan ja sitä oltiin varattu etukäteen 5,3 miljoonaa kappaletta. Se olikin sitten myös nopeimmin myyty kirja: pari päivää ilmestymisensä jälkeen 3,8 miljoonan kappaleen painoksesta oli myyty kolme miljoonaa kappaletta.


=== Esituotanto ===
Kolmannen elokuvan ohjanneelle Alfonso Cuarónille tarjottiin mahdollisuutta ohjata myös neljäs elokuva. Hän kuitenkin kieltäytyi, koska hän työskenteli edelleen Harry Potter ja Azkabanin vanki -elokuvan kanssa. Brittiläinen Mike Newell taas luopui Uskollinen puutarhuri -elokuvasta ohjatakseen liekehtivän pikarin. Kirjan tarina aiottiin alun perin sovittaa kahdeksi elokuvaksi, koska kirja on todella pitkä. Ohjaaja Mike Newell kuitenkin vastusti ideaa, sillä hänen mielestään kirjassa olevia sivujuonia voi karsia pois saaden kuitenkin vielä toimivan elokuvan.


==== Roolijako ====
Elokuvassa on useita uusia hahmoja aikaisempiin elokuviin verrattuna. 7. helmikuuta 2004 järjestetyissä kokekuvauksissa Cho Changin rooliin haki yli 3000 tyttöä. Rooliin valitulla Katie Leungilla ei ollut alun perin tarkoitusta mennä koekuvauksiin; Katien isä kertoi hänelle koekuvauksista, jolloin hän päätti mennä niihin.
Internetissä kiersi huhu siitä, että Rowan Atkinsonia ja John Malkovichia olisi harkittu Voldemortin rooliin. Huhut eivät kuitenkaan pitäneet paikkaansa. Ralph Fiennes oli henkilö, jonka tekijät halusivat Voldemortin rooliin, sillä hän pystyy aiheuttamaan pelkoa vähin keinoin. Fiennes innostui roolista nähtyään piirrokset, joissa oli hahmoteltu Voldemortin ulkomuotoa.
Ensimmäisenä vaihtoehtona Rita Luodikon rooliin ollut Rosamund Pike kieltäytyi roolista, joten osan sai Miranda Richardson. Sekä Ray Winstonea että Billy Connollya harkittiin Villisilmä Vauhkomielen rooliin, mutta roolin sai Brendan Gleeson.
Tolga Safer oli yksi pääehdokkaista Viktor Krumin rooliin. Hänelle annettiin kuitenkin Irkoroffin apulaisen rooli. Viktor Krumin näyttelijäksi valittiin bulgarialainen Stanislav Ianevski.


==== Pukusuunnittelu ====
Pukusuunnittelija Jany Temime piti Hermionen tanssiaispukua tärkeimpänä. Puku kehittyi koko ajan ja suunnitelmat siitä muuttuivat. Emma Watson alkoi huolestua, kun puku ei meinannut valmistua. Puvun valmistuttua Watson piti sitä upeana. Hän oli puvun kanssa todella varovainen ja piti sitä vain kun sitä tarvittiin, koska hän pelkäsi sotkevansa tai rikkovansa sen.
Voldemortin puvusta haluttiin kevyt ja yksinkertainen. Jany Temine suunnitteli asun ohuesta silkistä, jota oli kerroksittain. Silkin ansiosta asu oli leijuva ja aavemainen.


=== Kuvaukset ===
Elokuvan kuvaukset alkoivat 4. toukokuuta 2004. Elokuvaa kuvattiin aiempien osien tavoin Leavesden Studiossa Englannissa. Kuvaajana toimi Roger Pratt, joka kuvasi myös salaisuuksien kammion. Joulutanssiaisia varten suuren salin lavastus muutettiin jääpalatsiksi, millaiseksi se on kirjassakin kuvattu. Näyttelijät harjoittelivat tanssimista kolme viikkoa, Daniel Radcliffella aikaa opetteluun oli tosin vain neljä päivää.

Järvihaaste oli kuvauksien kannalta vaikein, sillä kohtaukset piti kuvata veden alla. Kohtauksia varten rakennettiin säiliö, jonka tilavuus on noin 2,5 miljoonaa litraa. Jotta vedenalainen maailma pystyttiin toteuttamaan tietokoneella, säiliöön piti kehitellä blue screen -tausta. Kohtaukset suunniteltiin alle 11 sekuntia pitkiksi, minkä ajan voi olla ilman happea ja silmät auki. Vedenalaisten kuvausten vuoksi Daniel Radcliffe harjoitteli sukeltamista puoli vuotta ja vietti veden alla yhteensä 41 tuntia 38 minuuttia.
Labyrinttikohtaukset kuvattiin varhaisessa vaiheessa. Tekijät halusivat labyrintin olevan kuin elävä olento. Käytävät tehtiin kapeiksi ja seinät 7,5 metristä 12 metriin korkeiksi, jotta tunnelma olisi epätoivoinen. Myös sokkelossa liikkuvat ihmiset pyrittiin kuvaamaan pieninä verrattuna labyrinttiin. Kohdan, missä juuret kietoutuvat Cedricin ympärille, kuvauksissa Robert Pattinsonia kiskottiin köydellä. Köysi peitettiin tietokoneella ja sen tilalle lisättiin juuria.
Hautausmaakohtauksen kuvauksia varten Ralph Fiennesin kasvoihin asetettiin vihreitä pilkkuja, jotka mahdollistivat digitaalisen editoinnin jälkikäteen. Hänen päähänsä ja käsiinsä maskeerattiin verisuonia. Suun ympärys ja kaula jätettiin kuitenkin ilman meikkiä, jotta Fiennes pystyi liikkumaan mahdollisimman vapaasti. Kirjassa kuvatut punaiset silmät jätettiin pois, koska tekijöiden mukaan niistä on hankala tulkita henkilön ilme.


=== Jälkituotanto ===
Lohikäärme liitettiin kuvattuihin osiin jälkikäteen tietokoneella. Aluksi lavastajat ja pienoismallien tekijät suunnittelivat lohikäärmeen ja tekivät siitä luonnollisen kokoisen mallin. Erikoistehosteosasto skannasi mallin tietokoneelle ja tekivät siitä oman versionsa.
Vedenalainen maailma tehtiin tietokonemallinnuksen avulla. Koska järvi on syvä ja pimeä, järven pohjaan haluttiin vihertävä sävy trooppisen sinisen sijasta. Vedenalaiset oliot eivät ole todellisesta maailmasta, joten ne suunniteltiin hyvin. Merenneitoihin oli vaikea yhdistää siroutta ja kauneutta sekä tehdä niistä samalla pelottavia. Tärkeintä oli, etteivät ne näyttäisi ihmisiltä merenneidon asussa. Tämän vuoksi pyrstön liike on vaakasuuntaista, mitä ihminen ei pysty matkimaan.

Tekijät halusivat Voldemortin näyttävän sekä ihmiseltä että käärmeeltä. Tämän vuoksi nenä poistettiin digitaalisesti ja siitä tehtiin litteä kuin käärmeellä.


== Vastaanotto ==


=== Arvostelut ===
Internet Movie Databasen käyttäjät ovat antaneet elokuvalle keskimääräisen arvosanan 7.6/10. Arvostelleita käyttäjiä 