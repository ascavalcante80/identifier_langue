Yhdysvaltain lippu koostuu punavalkoisesta raidoituksesta ja sinisellä pohjalla olevasta tähtikuviosta: Siinä on kolmetoista vaakaraitaa: ylin ja alin ovat punaiset ja vuorottelevat valkoisten kanssa. Vasemmassa ylälaidassa on sininen kenttä, jossa on 50 tähteä. Kolmetoista raitaa kuvaavat alkuperäisten siirtokuntien/osavaltioiden lukumäärää ja 50 tähteä nykyisiä osavaltioita. Yksittäisiä raitoja tai tähtiä ei kuitenkaan ole omistettu tietyille alkuperäisille siirtokunnille tai nykyisille osavaltioille, vaan raitojen ja tähtien tehtävänä on vain osoittaa lukumääriä. Lipusta käytetään joskus nimitystä Tähtilippu. Lipun mittasuhteet ovat 10:19.


== Historia ==
Alkujaan lipussa oli tangon puoleisessa yläkulmassa Yhdistyneen kuningaskunnan unionilippu neliönä. Raitojen määrä 13 viittasi silloisten siirtokuntien määrään. Yhdysvallat itsenäistyi vuonna 1776, ja vuonna 1777 yläkulman unionilippu korvattiin ympyrämäisellä tähtikuviolla sinisellä pohjalla. Raitojen tapaan tähtiä oli 13, ja molemmilla viitattiin osavaltioiden määrään. Kun lippua alettiin muuttaa osavaltioiden määrän lisääntymisen myötä, tähtikuvion ympyrämäisyydestä luovuttiin. Kun Kentuckysta ja Vermontista tuli Yhdysvaltain osavaltioita vuonna 1795, lippuun lisättiin kahden tähden lisäksi myös kaksi raitaa. Vuonna 1818 Indianan, Louisianan, Mississippin, Ohion ja Tennesseen liittyessä Yhdysvaltoihin lippuun lisättiin senaattori Peter Wendoverin aloitteesta kuitenkin vain tähtiä, koska raidoitus olisi muuttunut viiden uuden raidan myötä liian tiheäksi. Raitojen määrä palautettiin kolmeentoista ja niillä alettiin viitata alkuperäisten siirtokuntien määrään, kun taas kulloinenkin osavaltioiden määrä alettiin ilmaista vain tähtien määrällä. Lippua on historian aikana muutettu 26 kertaa uusien osavaltioiden liittyessä. Nykyinen lippu on vuodelta 1960, jolloin lippuun lisättiin 50. tähti Havaijin saatu