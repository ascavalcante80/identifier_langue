Maustepippuri (Pimenta dioica) on erään jamaikalaisen myrttipensaisiin kuuluvan puun puolikypsä, kuivattu hedelmä. Samaan heimoon kuuluu niin Etelä-Euroopassa kasvava myrtti (Myrtus communis) kuin mausteneilikkakin (Syzygium aromaticum). Maustepippuri ei ole sukua pippurille, vaikka niin helposti luulisi nimen perusteella. Nimi on jäänne väärinkäsityksestä. Kun Kristoffer Kolumbus lähti laivalla löytöretkelle, hänen tarkoituksenaan oli löytää laivareitti Intiaan, josta hänen oli tarkoitus tuoda mausteita. Kun hän lopulta rantautui Kuubaan 1492, hän näytti alkuasukkaille mukanaan tuomaansa Venetsiasta hankittua aitoa pippuria. Alkuasukkaat luulivat marjaa maustepippuriksi ja hankkivat hänelle sitä. Yhtä kaikki Espanjaan tullessaan hänellä oli paluulastissa maustetta, jonka hän arveli olevan pippuria tai ainakin hyvä väärennös pippurista. Tiesihän Kolumbus varsin hyvin, että sekä Etelä-Euroopassa luonnonvaraisena kasvavaa myrttiä (Myrtus communis) ja katajanmarjaa (Juniperus communis) oli käytetty pippurin väärentämiseen.
Pippuri-nimitys jäi mausteelle, joskin anglosaksisissa maissa sitä kutsutaan useimmin nimellä ”allspice”. Nimitys johtuu siitä, että keskiaikana tunnetuimpia maustesekoituksia on ”quatre epices” eli ranskalainen nelimauste, jota englannissa kutsuttiin myös nimellä ”allspice”. Nelimausteessa käytettiin pippuria, inkivääriä, neilikkaa ja muskottia. Tuo maustesekoitus oli maultaan melko lähellä maustepippuria, joten siksi vähitellen reseptien maustesekoitus korvattiin tällä Karibian saarilta peräisin olevalla pensaan marjalla. Lisäksi väitetään, että maustepippurin tuoksussa on aistittavissa häivähdys kanelia. Vähitellen maustepippuri omi itselleen kokonaan nimen ”allspice”.
Eniten kasvia esiintyy luonnonvaraisena Jamaikalla, missä sitä myös viljellään runsaasti vientiin. Jamaikan lähisaarillakin maustetta esiintyy jonkin verran, mutta ei lainkaan yhtä runsaasti. Tiettävästi Jamaika on ainoa paikka, jossa kasvin viljely on onnistunut niin, että sitä riittää vientiin asti. Jamaika tuottaa vuosittain noin 10 000 tonnia maustepippuria. Maustetta on yritetty istuttaa ja viljellä Intiassa, Sri Lankassa, Malesiassa ja jopa Australiassa, mutta laihoin tuloksin. Puu kasvaa ja puhkeaa jopa upeaan kukkaan täyttäen ilman huumaavalla tuoksullaan, mutta jostain kumman syystä yhtään marjaa ei synny. Nimen lisäksi toinen epätietoisuutta aiheuttava tekijä on kasvin kotipaikka. Virhe syntyy siitä, kun lähteissä mainitaan esiintymisalueena ”Länsi-Intia”. Karibian saaria, jonne Kolumbus aikoinaan rantautui luullessaan olevansa tulossa Intiaan, kutsutaan edelleenkin varsinkin anglosaksisissa maissa Länsi-Intiaksi. Kyseessä ei siis ole Intian länsiosa.
M