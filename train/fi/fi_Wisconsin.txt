Wisconsin on Yhdysvaltain osavaltio. Se liittyi liittovaltioon 30. osavaltiona 29. toukokuuta 1848. Osavaltion nimi on englanninkielinen muunnos intiaaniheimon kielen sanan ranskankielisestä käännöksestä, joka tarkoittaa karkeasti ”paikka jossa asumme”.


== Maantiede ==
Wisconsinin rajanaapureita ovat Michigan pohjoisessa, Illinois etelässä sekä Iowa ja Minnesota lännessä. Osan rajoista muodostavat Mississippi ja St. Croix -joet sekä idässä Michiganjärvi. Osavaltion pääkaupunki on Madison ja suurin kaupunki on Milwaukee.
Osavaltion suuret järvet ovat Michigan, Superior ja Winnebago ja joet Wisconsin, Mississippi, St. Croix ja Chippewa.
Vuoden lämpimin kuukausi on heinäkuu, jolloin keskimääräinen ylin lämpötila Milwaukeessa on noin 27 astetta. Keskimääräinen alin on kylmimmillään tammikuussa -9,1 astetta.
Aikoinaan yli 80 % osavaltiosta oli metsää, loput preeriaa ja suoaluetta. Myöhemmin suuri osa metsästä raivattiin viljelymaaksi tai asutuksen tieltä, mutta uudelleenmetsityksen jälkeen metsää on nyt noin 40% pinta-alasta. Lehtipuulajeihin kuuluvat vaahtera, koivu, tammi, haapa, jalava ja saarni. Havupuita ovat strobusmänty, amerikanpunamänty, banksinmänty, hemlokki, balsamipihta, mustakuusi ja kanadanlehtikuusi.


=== Tärkeitä asutuskeskuksia ===
Milwaukee (noin 599 000 asukasta vuonna 2012)
Madison (240 000)
Green Bay (105 000)
Kenosha (100 000)
Racine (78 000)
Appleton (73 000)
Eau Claire (67 000)
Oshkosh (67 000)


== Historia ==
Ennen eurooppalaisia alueella eläneet intiaaniheimot kuten chippewat, menomineet, oneidat, potwatomit ja Ho Chunk saivat elää rauhassa 1880-luvun loppupuolelle asti. Eurooppalainen Jean Nicolet kävi Michigan-järvellä jo 1634. Ranska kirjasi alueen itselleen 1672. Se siirtyi Britannialle 1763 ja osaksi Yhdysvaltoja 1783.
Wisconsinin osavaltion historiaan liittyy paljon poliittista jännitettä. Alueella on runsaasti pohjoismaista siirtolaisväestöä ja työväestöä, mutta myös periamerikkalaista maatalousväestöä. Kommunistivainoista tunnettu senaattori Joseph McCarthy toimi Wisconsinissa. Viime aikoina osavaltio on ollut hyvin tasapainoinen presidentinvaaleissa, ja viime aikoina demokraatit ovat vieneet valitsijamiespaikat hyvin pienellä erolla.


== Hallinto ==

Wisconsinin lainsäädäntövaltaa käyttää kaksikamarinen osavaltion parlamentti. Ylähuoneessa eli senaatissa on 33 jäsentä, alahuoneessa eli edustajainkokouksessa on 99 jäsentä.
Ylintä toimeenpanovaltaa käyttää kuvernööri. Vuodesta 2011 kuvernöörinä on ollut Scott Walker.
Osavaltio on jaettu 72 piirikuntaan.
Wisconsin luopui kuolemanrangaistuksesta kokonaan vuonna 1853. Se oli ensimmäinen osavaltio, jossa kuolemanrangaistus ei ollut mahdollisuus edes maanpetoksen tuomiona.


== Talous ==
Wisconsinin bruttokansantuote vuonna 2010 oli 238 miljardia Yhdysvaltain dollaria, mikä tekee siitä 21. suurimman talouden Yhdysvalloissa.
Wisconsinin maatalous keskittyy maitotuotteisiin. Pelloilla kasvatetaan maissia, josta suurin osa menee rehuksi. Tärkein teollisuudenala on konepajateollisuus. Merkittävimpiä kaivannaisia ovat hiekka ja sora, joita käytetään rakentamisessa.
Wisconsinin suurimmat työnantajat vuonna 2013 olivat vakuutusyhtiö Country Financial, Wisconisn-Madisonin yliopisto ja Menardin rakennus- ja remonttitarvikekauppa.
Point Beachin ydinvoimalan ykkösreaktori vuodelta 1970 on Yhdysvaltojen vanhimpia edelleen käytössä olevia reaktoreja. Suurin osa osavaltion sähköntuotannosta perustuu kivihiileen, vuonna 2011 uudistuvat energiamuodot kattoivat siitä 8 prosenttia.
Wisconsinissa on kaikkiaan 43 lentoasemaa. Kahdestatoista satamasta suurimmat ovat Ashland, Green Bay ja Milwaukee.


== Väestö ==
Wisconsinin 5,7 miljoonasta asukkaasta 88,2 % on Yhdysvaltojen väestönlaskennassa valkoihoisiksi luokiteltuja eli sellaisia, joiden tausta on Euroopassa, Lähi-idässä tai Pohjois-Afrikassa. Osuus on suurempi kuin Yhdysvalloissa keskimäärin (77,9 %).
Noin 90 %:lla wisconsinilaisista on pohjoiseurooppalaisia juuria. Eniten on saksalaistaustaista väkeä. Suomalaissyntyisiä siirtolaisia on asettunut osavaltion pohjoisimpiin piirikuntiin lähelle Yläjärveä. Vietnamin sodan jälkee