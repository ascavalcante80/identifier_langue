Curaçao (ääntyy ”kura-sau”) on Alankomaiden kuningaskuntaan kuuluva autonominen alue Karibianmerellä. Saaren pinta-ala on 444 neliökilometriä. Vuonna 2011 suoritetussa väestönlaskennassa saaren asukasluku oli 150 563. Valtauskonto on roomalaiskatolilaisuus.


== Maantiede ==

Curaçaon pääkaupunki on Willemstad. Curaçaon saari sijaitsee 70 kilometriä Venezuelan rannikolta pohjoiseen Karibianmeressä. Se muodostaa yhdessä naapurisaarten Aruban ja Bonairen kanssa niin kutsutut ABC-saaret. Curaçaon etelärannikolla on useita lahtia ja poukamia, joista suurimman ympärille pääkaupunki Willemstad on muodostunut. Pohjoisranniko on valtaosaltaan teräväreunaista jyrkännettä mereen. Saaren korkein kohta on Mt. Christoffel 377 metriä meren pinnan yläpuolella.
Curaçao tunnetaan erityisesti koralliriutoistaan, jotka tekevät saaresta suositun sukelluskohteen.


== Historia ==


=== Ensimmäiset asukkaat ja espanjalaiset ===
Curaçaon ensimmäiset asukkaat saapuvat saarelle noin 2900 eaa. Orinocojoen alueelta. Espanjalaisten saapuessa 1499 saarella eli arawakkeja, joiden uskotaan kuluneen caquetioiden heimoon, jotka asuttivat myös Falcónin aluetta ja Guajiran niemimaata.
Espanjalainen tutkimusmatkailija Alonso de Ojeda löysi saaren 1499. Koska saarelta ei löytynyt arvokkaita metalleja, espanjalaiset pitivät sitä hyödyttömänä. He siirsivät 1513 lähes kaikki intiaanit työvoimaksi Hispaniolan saaren kaivoksiin. Lisäksi espanjalaiset toivat Curaçaoon encomienda-järjestelmän, jossa encomenderot saivat luvan käyttää intiaaneja työvoimana. Espanjalaiset tuottivat Curaçaolla karjataloustuotteita ja brasilianpuusta saatavaa väriainetta.


=== Hollannille ===
Hollannin Länsi-Intian kauppakomppania valtasi Curaçaon vuonna 1634. Saaren pääkaupungista Willemstadista tuli kauppakomppanian Karibian keskuspaikka. Hollantilaiset antoivat 1675 Willemstadtille vapaasataman aseman, minkä ansiosta se oli avoinna ulkomaalaisillekin aluksille. Curaçao oli orjakaupan keskus. Vilkkaimpina vuosina 1600-luvun jälkipuoliskolta 1700-luvun alkuneljännekselle saarella kaupattiin 2 500–3 000 orjaa vuodessa. Pääosa orjista kuljetettiin eteenpäin alueen muihin maihin.
Hollannin Länsi-Intian kauppakomppania meni konkurssiin 1791 ja Curaçao siirtyi suoraan Hollannin alaisuuteen. Hollanti siirtyi 1795 Ranskalle Batavian tasavaltana. Ranskan ja Britannian erimielisyydet näkyivät myös Karibialla, ja Britannia valtasi myös Curaçaon. Saari kuului Britannialle vuosina 1800–1803 ja 1807–1816, jolloin siitä tuli Alankomaiden kuningaskunnan siirtomaa.
Vaikka alankomaalaiset kehittivät Curaçaon taloutta, saari ajautui 1800-luvun jälkimmäisellä puoliskolla taloudellisiin vaikeuksiin orjuuden lakkauttamisen jälkeen 1863. Mantereen Venezuela asetti 1882 kaikille curaçaolaisille tuontitavaroille 30 prosentin lisämaksun. Saaren heikon taloudellisen tilanteen takia monia saarelaisia muutti Kuuban sokeriplantaaseille sekä rakentamaan Panaman kanavaa ja Surinamen rautateitä. Talous kääntyi voimakkaaseen nousuun 1900-luvun alussa. Siihen vaikutti erityisesti Curaçao Petroleum Industry Companyn avaaminen 1914. Se siirtyi pian Royal Dutch Shellin haltuun, ja sinne kuljetettiin öljyä jalostettavaksi pienillä aluksilla Venezuelan Maracaibojärveltä.
Toinen maailmansota vauhditti Curaçaon taloutta, sillä saaren öljy oli tärkeää liittoutuneille. Koska Alankomaat oli Saksan valtaama, Yhdysvallat perusti saarelle tukikohdan sen turvaamiseksi. Yhdysvallat kohensi saaren liikenneinfrastruktuuria. Talouden nousukausi vauhditti muuttoa Curaçaolle. Saarella oli noin 33 000 asukasta vuonna 1915 ja noin 119 000 asukasta vuonna 1955. Saarella saapui paljon työntekijöitä Alankomaista, Karibian englanninkielisiltä saarilta, Surinamesta, Kolumbiasta, Venezuelasta ja Madeiralta, ja saaren talous monipuolistui, kun uudet osa uusista tulokkaista siirtyivät vähittäiskauppaan ja palveluihin. Väestönkasvun takia saaren terveysalaa uudistettiin ja saarelle tuotiin alankomaalainen koulutusjärjestelmä.
Yhden osan Alankomaiden kuningaskunnasta muodostanut Alankomaiden Antillit perustettiin 1948. Se koostui kuudesta Alankomaille kuuluneesta saaresta. Curaçaosta tuli maan hallinnollinen keskus, jossa sen parlamentti kokoontui. Lisäksi jokaisella saarella oli oma paikallisparlamenttinsa. Curaçaolla oli 12 parlamentin 22 paikasta. Aruban jätettyä Alankomaiden Antillit Curaçaon osuus nousi 14:ään.
Jalostamo alkoi vähentää väkeä vuoden 1960 jälkeen, minkä takia talous alkoi jälleen laskea. Shell jätti saaren 1985, jolloin Curaçaon hallitus osti jalostamon yhden guldenin symbolisella summalla ja vuokrasi sen venezuelalaiselle PDVSA:lle.
Alankomaiden Antillien asema oli useasti kiivaiden keskusteluiden kohteena, ja jokaisella saarella kasvoivat patrioottiset ajatusmallit. Useiden kansanäänestysten jälkeen Alankomaiden Antillit hajotettiin lokakuussa 2010. Curaçaosta ja Sint Maartenista tuli Aruban tavoin oma Alankomaiden kuningaskuntaan kuuluva maansa. Bonaire, Saba ja Sint Eustatius saivat puolestaan erityiskunnan aseman.


== Politiikka ==
Curaçao on Alankomaiden kuningaskuntaan kuuluva autonominen maa. Valtionpäämies on Alankomaiden monarkki, jota edustaa kuvernööri. Curaçaon kuvernöörinä toimii tällä hetkellä Lucille George-Wout.
Curaçaolla on yksikamarinen parlamentti, johon valitaan 21 edustajaa viiden vuoden välein. Kaikilla 18 vuotta täyttäneillä Alankomaiden kansalaisilla on oikeus äänestää. Maan hallitusta johtaa pääministeri. Tällä hetkellä pääministerinä toimii Ben Whiteman.


== Talous ==
Venezuelasta tuotava maaöljy muodostaa keskeisimmän osan Curaçaon taloudesta. Saaren satama on Panaman kanavalle johtavien kauppareittien risteyskohdassa, ja satamaa pystyvät käyttämään myös suuret säiliöalukset. Aiemmin Shellin omistuksessa olleen jalostamon omistaa nyt valtiollinen Refineria di Korsou, joka vuokraa sitä venezuelalaiselle PDVSA:lle. Vuokrasopimus umpeutuu vuonna 2019.
Öljynjalostuksen lisäksi saaren pääelinkeinoja