Arecibon radioteleskooppi on jättiläisradioteleskooppi lähellä Arecibon kaupunkia Puerto Ricossa. Se valmistui 1963 ja myöhemmin, vuonna 1974, se kunnostettiin ja katettiin alumiinipaneeleilla aiemmin käytetyn metalliverkon sijaan. Halkaisijaltaan 305-metrinen teleskooppi sijaitsee trooppisessa laaksossa.
Mitä suurempi radioteleskooppi on, sitä heikomman signaalin se pystyy havaitsemaan avaruudesta. Arecibon radioteleskooppi on noin 500 kertaa suurempi kuin Suomen merkittävin Metsähovin radioteleskooppi Kirkkonummella, ja se pystyy havaitsemaan noin 500 kertaa heikompia signaaleja. Toisaalta se myös ”näkee” noin 500 kertaa pienemmän alueen kuin Metsähovin teleskooppi samalla radiotaajuudella.
Arecibon maljan pinta on päällystetty 38 778 alumiinipaneelilla, joiden jokaisen koko on noin 1×2 metriä. Luonnon muovaamaan painanteeseen kiinteästi asennettua teleskooppia ei itsessään voi liikutella, mutta sen vastaanotin sijaitsee 18 kaapelin varassa 150 metrin korkeudella maljasta. Vastaanottimen asentoa voidaan muuttaa ottamaan vastaan lautasen heijastamia signaaleja noin 40 asteen levyisellä vyöhykkeellä zeniitin ympärillä ja koska Puerto Rico sijaitsee lähellä päiväntasaajaa, voidaan sillä havaita kaikki Aurinkokunnan planeetat. Arecibon observatoriota operoi Cornellin yliopisto yhdysvaltalaisen Kansallisen tiedesäätiön kanssa tehdyllä yhteistyösopimuksella.


== Arecibon radioteleskooppi elokuvissa ==
James Bond