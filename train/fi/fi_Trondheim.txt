Trondheim on kaupunki Norjan länsirannikolla Etelä-Trøndelagin läänissä. Se on Norjan kolmanneksi suurin kaupunki Oslon ja Bergenin jälkeen.


== Historia ==

Trondheimin alueella on ollut asutusta tuhansia vuosia. Se oli aikoinaan tärkeä viikinkiasutuksen keskittymä, ja kaupunki sen katsotaan olleen vuodesta 997 lähtien, jolloin viikinkikuningas Olav Tryggvason nimesi sen virallisesti. Trondheimista tuli pian perustamisensa jälkeen Norjan ensimmäinen pääkaupunki, ja siellä muun muassa kruunattiin uudet kuninkaat. Pääkaupunkina se toimi vuoteen 1217 saakka. Olav Tryggvason nimesi kaupungin alun perin Kaupangeniksi (”kauppapaikka, markkinapaikka”), mutta sittemmin sen nimeksi vakiintui Nidaros, jonka nimisenä se säilyi läpi keskiajan, kunnes siitä alettiin käyttää myöhäiskeskiajalla nykyistä nimitystä Trondheim.

Trondheim sijaitsee Nidelva-joen ja Trondheiminvuonon suistossa, minkä ansiosta sinne on aina ollut suhteellisen helppo matkustaa laivoilla ja sen asema kauppasatamana on ollut merkittävä. Trondheim on ollut historiallisesti myös suuri uskonnollisen elämän keskus, ja siellä sijaitsee 1000-luvulta peräisin oleva Nidarosin tuomiokirkko sekä arkkipiispan palatsi.
Vuonna 1658 Trondheim siirtyi lyhyeksi ajaksi Ruotsin alaisuuteen, mutta jo kymmenen kuukauden kuluttua kaupunki vallattiin takaisin senaikaiselle Tanska-Norjalle. Vuosina 1940–1945 Natsi-Saksa hallitsi Norjaa, jolloin myös Trondheim oli saksalaisten alaisuudessa.
Trondheimissa on riehunut sen historian aikana monta tuhoisaa tulipaloa. Koska kaupungin rakennukset olivat pitkän aikaa enimmäkseen puisia, valloilleen päässyt tuli aiheutti nopeasti mittavia tuhoja. Suurimmat tulipalot Trondheimissa sattuivat vuosille 1598, 1651, 1681, 1708, 1717 (kaksi suurta paloa), 1742, 1788, 1841 ja 1842. Vuoden 1681 palon jälkeen kaupunki jouduttiin rakentamaan lähes kokonaan uudestaan. Keskiaikaiset kapeat kujat vaihtuivat barokkityylin leveiksi bulevardeiksi, mutta keskiaikaistakin tyyliä on joissakin osissa kaupunkia tallella. Viimeksi vuonna 2002 tuli pääsi irti Trondheimin vanhassa kaupunginosassa tuhoten monta arvokasta puutaloa.


== Yleistä Trondheimista ==
Trondheim on yksi Norjan tärkeimmistä koulu- ja opiskelijakaupungeista. Kaupungissa asuu yliopistojen ja korkeakoulujen lukuvuosien aikana 30 000 opiskelijaa, mikä näkyy selvästi katukuvassa. Norjan teknis-luonnontieteellinen yliopisto (Norges Teknisk-Naturvitenskapelige Universitet (NTNU)) sijaitsee Trondheimissa, ja sellä on kirjoilla 20 000 opiskelijaa. Kaupungissa sijaitsee myös Etelä-Trøndelagin korkeakoulu ja Norjan ilmavoimien lentosotakoulu. Trondheim on Norjan johtava kaupunki merentutkimuksen, tekniikan ja lääketiedeteknologian tutkimuksessa.
Trondheim on myös tärkeä kulttuurikaupunki. Siellä on korkeatasoista musiikkiopetusta ja kulttuuritarjontaa. Kaupungissa on kauppakeskuksia ja vapaa-ajanviettokohteita sekä menestyvä jalkapallojoukkue Rosenborg. Läheisellä suositulla Bymarkan retkeily- ja ulkoilualueella voi harrastaa urheilulajeja tai vaeltaa luontoreittejä pitkin. Trondheimin alueella sijaitsee myös vuoria, joista monilla on hyvät ulkoilumahdollisuudet. Ladestien-ulkoilureitti kulkee Trondheiminvuonon rantaa ja tarjoaa hienot näkymät turistille.


== Nähtävyyksiä ==
Nidarosin tuomiokirkko. 1000-luvulta peräisin oleva, alun perin katolinen kivikirkko. Tuomiokirkko oli keskiajalla Pohjois-Euroopan tärkein pyhiinvaelluskohde, ja nykyään se on Norjan tärkein goottilaisen arkkitehtuurin taidonnäyte. Nidaros toimi läpi vuosisatojen Norjan kuninkaallisten kruunajaiskirkkona, ja nykyäänkin siellä järjestetään arvokkaita tilaisuuksia. Muun muassa Norjan prinsessa Märtha Louise ja hänen miehensä Ari Behn avioituivat Nidarosin tuomiokirkossa.

Vanhakaupunki. Nidelva-jokea reunustavat molemmin puolin vanhat puurakennukset ja kadut. Joen yli kulkee vanha viikinkikoristeinen silta, ja Nidarosin tuomiokirkko sijaitsee lähistöllä.
Kristianstenin linnoitus. Vuosina 1681-1685 rakennettu linnoitus Trondheimin keskustan kupeessa sijaitsevalla kukkulalla. Vuonna 1718 linnoituksesta käsin puolustauduttiin menestyksekkäästi ruotsalaisjoukkojen hyökkäystä vastaan.
Munkholmenin saari. Trondheiminvuonossa sijaitseva saari, jossa on sijainnut niin linnoitus, luostari kuin vankilakin. Nykyisin Munkholmen toimii museona, ja sinne kulkee turistilautta kaupungista.
Norjan tieteellinen ja teknillinen yliopisto (NTNU). Norjan suurimman teknillisen yliopiston päärakennus lähirakennuksineen on arkkitehtuuriltaan vaikuttava kampusalue.
Sverresborgin linna. Kuningas Sverren keskiaikainen linna, joka toimii nykyään museona.
Trampe-polkupyörähissi. Maailman toistaiseksi ainoa tunnettu polkupyörähissi. Trampe kulkee jyrkkänousuista kadunvartta – vasen jalka pidetään pyörän polkimella samalla kun oikea asetetaan kiskolla kulkevalle jalanpohjan kokoiselle metallilevylle, josta tukea ottamalla pyöräilijä kulkee 130 metrin matkan mäen päälle helposti. Kisko toimii sähköllä ja on maksullinen.
DORA 1. Toisen maailmansodan aikainen saksalaisten rakennuttama bunkkeri ja sukellusvenetehdas, joka toimii nykyisin arkistona ja konserttihallina.

Opiskelijoiden talo (Studentersamfundet i Trondheim). Teknillisen yliopiston opiskelijajärjestöjen omistama suuri pyöreä kivitalo Nivelda-joen kupeessa on trondheimilaisille eräs kaupungin tärkeistä maamerkeistä.
Bymarka. Bymarka on Trondheimista länteen sijaitseva luontoalue, joka on trondheimilaisten keskuudessa suosittu ulkoil