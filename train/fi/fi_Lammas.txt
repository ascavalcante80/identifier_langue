Lammas (Ovis aries) on sorkkaeläinten (Artiodactyla) lahkoon kuuluva nisäkäs. Lammasta pidetään muflonin kesynä muotona. Lammas kesytettiin Lähi-idässä noin 10 000 vuotta sitten. Kesylampaita on yli 800 rotua.
Vuonna 2007 Suomessa oli lampaita noin 119 000 ja lampoloita noin 1 900. Suomessa lampaita voi usein nähdä maatiloilla, maaseutunäyttelyissä ja kotieläinpuistossa. Lammaskarjan kasvattajaa kutsutaan lampuriksi. Uroslammasta kutsutaan pässiksi, naaraslammasta uuheksi, nuorta lampaanpoikasta karitsaksi ja kuohittua pässiä oinaaksi. Lammas elää keskimäärin 10–12-vuotiaaksi. Vanhin lammas oli kuollessaan 23 vuoden 7 kuukauden ja 28 päivän ikäinen. Lammas on laumaeläin.
Lammas on alkuaan kesytetty lihan ja maidon saamiseksi. Silloisen lampaan päällyskarva oli karkeaa, ja sen alla oli lyhyt aluskarva. Karva vaihtui keväällä. Nykyisen lampaan villa kasvaa jatkuvasti noin 2 000 vuotta sitten tapahtuneen mutaation vuoksi. Arkeologian aineistossa se todetaan siitä, että niihin aikoihin yleistyvät keritsimet ja villakammat häviävät.
Suomenlampaan esivanhemmat rautakaudella noin 1000 jaa. ovat kadonnutta lammastyyppiä. Skotlantilainen soay-lammas muistuttaa pronssikautista (1500 eaa.) tummanruskeaa lammasta.
Suomesta Jaalasta on löytynyt vuonna 2005 katras, jonka lampaat ovat harmaita, mäyränvärisiä ja pilkullisia ja turkki on kaksijakoinen. Niiden villa on karkeaa mutta kiiltävää. Myös naaraslampailla eli uuhilla voi olla sarvet. Lampaat ovat suomenlampaita, mutta ne ovat säilyttäneet monia vanhoja rotupiirteitä.


== Rodut ==
Suomalaisia alkuperäisrotuja ovat suomenlammas, ahvenanmaanlammas ja kainuunharmas. Muita rotuja ovat merinolammas, texel ja oxford down. Suomen yleisin lammasrotu on suomenlammas, jota lampaista on noin 60 %.


== Käyttötarkoitus ==
Lampaita kasvatetaan ensisijaisesti lampaanlihan ja villan vuoksi. Pienessä määrin lampaita käytetään muiden tuotannollisten syiden ohella myös maitokarjana, jonka maidosta tehdään juustoa. Esimerkkinä lampaanmaidosta tehdystä juustosta on perinteinen kreikkalainen fetajuusto, joka on vuohen- tai lampaanmaidosta tehtyä. Nykyisin lampaita käytetään myös maisemallisessa ryteikköjen puhdistamisessa, eli maisemalaiduntamisessa. Eläintuotannon lisäksi lampaita pidetään kotieläiminä.


== Ravinto ja laidunnus ==
Lammas on märehtijä, syöden ensisijaisesti ruohoa ja muita nurmikasveja.
Lampaan kesyttäminen on aiheuttanut monia muutoksia ympäristölle. Lampaiden laidunnus on muun muassa monesti aiheuttanut elinympäristöjen muuttumisen heinäenemmistöisiksi. Suomessa esimerkiksi Hailuodossa laidunnus on kuitenkin aiheuttanut vakavaa eroosiota.
Lammasta voidaan käyt