York on kaupunki Pohjois-Englannissa, North Yorkshiressä. Vuonna 2004 kaupungissa arvioitiin olevan noin 184 900 asukasta. Yorkin talouselämä on riippuvainen turismista, jota kaupunkiin vetää sen lähes 2000-vuotinen historia. Tunnetuimpia nähtävyyksiä ovat Yorkin tuomiokirkko (York Minster), vanha kaupunki ja sen keskiaikaiset linnanmuurit sekä lukuisat museot (esimerkiksi National Railway Museum, York Castle museum, Yorkshire museum ja Jorvik Viking Centre). Yorkin yliopisto on yksi Ison-Britannian arvostetuimmista.


== Yorkin historia ==

Kaupunki perustettiin vuonna 71 ja se oli Rooman vallan aikana Pohjois-Englannin hallinnollinen keskus. Latinaksi kaupungin nimi oli Eboracum. Keisari Septimius Severus kuoli kaupungissa vuonna 211. Kun keisari Constantius I Chlorus kuoli kaupungissa vuonna 306 armeija huusi Constantiuksen pojan Konstantinus Suuren keisariksi Yorkissa. Myöhäisantiikissa kaupungin merkitystä tuki sinne perustettu piispanistuin.
Viikingit valtasivat kaupungin vuonna 866 ja kutsuivat kaupunkia Jorvikiksi. Sekä heidän aikanaan että sydänkeskiajalla York pysyi alueen taloudellisena ja kirkollisena keskuksena. Englannin kuninkaan hovi sijaitsi aika ajoin Yorkissa. York oli ja on yhä Englannin toisen arkkihiippakunnan keskuspaikka ja sen arkkipiispalla on nykyisin kunnia-asema anglikaanisessa maailmassa heti Canterburyn arkkipiispan jälkeen. Vuonna 1472 valmistunut Yorkin katedraali on pohjoisen gotiikan mahtavimpia taidonnäytteitä.
Myöhäiskeskiajalla ja uuden ajan alussa Yorkin merkitys väheni ja asukasluku pieneni; 1600-luvun loppupuolelle tultaessa se oli kuitenkin saavuttanut vanhan asemansa ja oli Lontoon ja Norwichin jälkeen Englannin kolmanneksi suurin kaupunki. 1800-luvulla teollistuminen kuitenkin syrjäytti Yorkin Pohjois-Englannin taloudellisena keskuksena: Manchester, Liverpool, Leeds sekä Newcastle ympäristöineen ohittivat sen merkitykseltään, vaikka York pysyikin tärkeänä rautateiden risteysasemana.


== Maantiede ja ilmasto ==
York sijaitsee tasangolla, jota reunustavat Penniinit, Pohjois-Yorkshiren nummialue ja Yorkshire Woldsin kukkulat. Kaupungissa kohtaavat Ouse- ja Fossjoet.
Ousejoen tulvat ovat kaupungissa uhkana. Vuonna 2000 kaupunkia kohtasivat pahimmat tulvat 123 vuoteen.
Lämpimipiä kuukausia ovat heinä- ja elokuu, jolloin keskimääräinen ylin lämpötila on yli 19 astetta. Kylmimpiä ovat tammi- ja helmikuu, jolloin alin lämpötila käy nollan vaiheilla. Eniten sadetta saadaan joulukuussa, vähiten helmikuussa.


=== Nähtävyyksiä ===
Yorkin katedraali York Minster
Rautatiemuseo The National Railway Museum
Linna York Castle museum
Maakuntamuseo Yorkshire museum
Viikinkimuseo Jorvik Viking Centre


== Talous ==
Yorkin talous perustuu nykyisin palvelusektoriin. Suurimmat työllistäjät ovat kaupunki itse, Norwich Union -vakuutusyhtiö sekä valtiollinen terveydenhuolto NHS.
1980-luvulle asti teollisuus oli paljon merkittävämpi työnantaja. Kaupungissa tehtiin suklaata ja tieteellisiä mittalaitteita. Myös rautateihin liittyi yritystoimintaa. Terry's suklaatehdas suljettiin 2005, Nestle ja British Sugar vähensivät väkeä pian sen jälkeen ja rautatievaunutehdas oli suljettu jo aikaisemmin.


== Väestö ==
Vuoden 2001 väestönlaskennassa Yorkin väkiluku oli 181 094. Väestöstä 97,84 % oli valkoisia, mikä on yli Englannin keskiarvon (90,92 %).
Kaupunginvaltuustossa on vuoden 2007 vaalien jälkeen 20 liberaalidemokraattia ja 18 työväenpuolueen edustajaa, seitsemän konservatiivia ja kaksi vihreää.


== Palvelut ==

