Toulouse [tuluz] ( kuuntele ääntämys?) on kaupunki Lounais-Ranskassa Garonnejoen varrella. Toulouse on Haute-Garonnen departementin pääkaupunki, ja sen väkiluku on noin 449 000, esikaupungit mukaan lukien yli 1,2 miljoonaa (2012).
Toulouse on myos Ranskan suurimman alueen, Midi-Pyrénéesin pääkaupunki. Alueeseen kuuluvat departementit Ariège, Aveyron, Gers, Haute-Garonne, Lot, Hautes-Pyrénées, Tarn ja Tarn-et-Garonne.
Toulousen lempinimi on "Vaaleanpunainen kaupunki", Ville rose, sen kaupunkikuvaa hallitsevan tiiliarkkitehtuurin takia.


== Historia ==

Toulousen perustajina pidetään kelttejä, jotka ennen ajanlaskun alkua asettuivat lähimpänä Atlanttia olevalle Garonnen ylityspaikalle. Toulouse oli merkittävä kaupunki jo Rooman valtakunnan aikana. Sen nimi oli silloin Tolosa, ja se oli länsigoottien pääkaupunki vuosina 419–507.
Toulouse oli myös itsenäinen kreivikunta vuosina 778–1271. Sen kreivit tukivat kataareja. Kataarit tuomittiin harhaoppisiksi, ja huolestuneet paavi ja kuningas lähtivät ristiretkelle Toulousen kreivi Raimund VI:tta vastaan. Ristiretkeläiset tuhosivat monia Lounais-Ranskan kaupunkeja.
1600-luvulla toulouselaiset porvarit rikastuivat värimorsingon kaupalla ennen kuin indigoa alettiin tuoda Eurooppaan.
Ensimmäisen maailmansodan aikana Toulousessa valmistettiin aseita ja lentokoneita. Sodan jälkeen sieltä kuljetettiin lentopostia Afrikkaan ja Etelä-Amerikkaan – lentäjien joukossa oli Antoine de Saint-Exupery. Toisen maailmansodan jälkeen Ranskan ilmailuteollisuus keskittyi Toulouseen, missä valmistettiin muun muassa Caravelle, Concorde ja Airbus A380 sekä avaruussukkula Ariane. Toulousen väkiluku onkin kasvanut nopeasti, sillä se on hyötynyt asemastaan Euroopan ilmailuteollisuuden pääkaupunkina ja ihmisten muuttovirrasta teollisuusalueilta lämpimämmille ja puhtaammille alueille. Ilmailu- ja biotekniikkateollisuus siivittävät kaupungin kasvua edelleen.


=== Väkiluvun kehitys ===

Muiden Ranskan suurkaupunkien tavoin Toulouse on varsin kansainvälinen, vuoden 2006 väestönlaskennassa 8,6 % asukaista oli ulkomaista alkuperää. Maahanmuutto ei ole tuore ilmiö, sillä espanjalaisia siirtotyöläisiä on tullut jo 1920-luvulla, ja Espanjan sisällissodan aikana kaupunkiin tuli huomattava määrä pakolaisia. Pohjois-Afrikasta on muuttanut väkeä 1950-luvulta alkaen.


== Maantiede ja ilmasto ==

Toulouse sijaitsee Ranskan eteläosan sydämessä, suunnilleen 150 km Välimerestä, 250 km Atlantista ja 110 km Pyreneiden hiihtokeskuksista.
Kaupunki on rakennettu Garonnen mutkaan, kohtaan jossa joki on virrannut Pyreneiltä koilliseen ja kääntyy luoteeseen kohti Atlanttia. Se on ikiaikainen kulkureittien risteyspaikka, jossa nykyisin kohtaavat E80 (Rooma–Lissabon) ja E9 (Pariisi–Barcelona).
Garonnen oikealla rannalla oli aikoinaan roomalaiskaupunki, ja sinne kehittyi Toulousen liikekeskus. Vasemman rannan Saint-Cyprien on tulville altista aluetta, ja siksi se on kehittynyt myöhemmin.
Garonnesta on Välimerelle vesiväylä Canal du Midi. Sen rakennustyöt alkoivat 1666. Nykyisin kanava on Unescon maailmanperintökohde.
Toulousen lämpimimmät kuukaudet ovat heinä- ja elokuu, jolloin päivän keskimääräinen ylin lämpötila on noin 27,5 astetta. Kylmimmän kuukauden, tammikuun, keskimääräinen alin on 2,2 astetta. Sadetta saadaan ympäri vuoden, eniten huhti- ja toukokuussa, jolloin sataa keskimäärin 77 mm. Keskimäärin joka kolmas tai neljäs päivä on sadepäivä. Lunta on keskimäärin neljänä päivänä vuodessa.


== Talous ==
Toulousessa on tekstiili-, elintarvike- ja kemianteollisuutta. Toulouse on Ranskan lentokoneteollisuuden keskus. Kaupungissa toimivat ilmailualan oppilaitos École Supérieure SUPAERO, ENAC, IPSA ja TBS. Airbus Industrien suurin tehdas toimii kaupungissa. Eurooppalaisen ilmailu-, avaruus- ja puolustusvälineyrityksen EADSin satelliittitehdas EADS Astrium ja ranskalaisen Alcatel Space satelliittitehdas sijaitsevat kaupungissa. Siellä on myös Ranskan avaruusjärjestön (CNES) teknologiakeskus.


== Koulutus ==
Toulousen yliopisto on perustettu vuonna 1230. Nykyisin se on osa kuuden korkeakoulun ryvästä, johon kuuluu yhteensä 163 laitosta. Vuonna 2009 niissä opiskeli yhteensä 94 000 opiskelijaa.


== Liikenne ==

Vuonna 2007 kaupunki päätti helpottaa keskustan ruuhkia ilmaisilla, fuksianpunaisilla sähköbusseilla, jotka kulkevat keskustassa maanantaista lauantaihin klo 9–19. Niillä on muutamia pysäkkejä, mutta bussin voi pysäyttää missä vain.
Varsinaisen bussiverkon reittejä on 83. Lisäksi Toulousessa on metro eli VAL (Véhicule Automatique Léger), joka kulkee kumipyörillä ilman kuljettajaa. Linja A Basso (Cambo–Balma Gramont) kulkee lounaasta koilliseen, linja B (Borderouge–Ramonville) pohjoisesta etelään. Metrot kulkevat aamuviidestä keskiyöhön, perjantaisin tunnin pidempään. Linja B on kokonaan maan alla, Linja A nousee kahdessa kohdassa maan pinnalle. Junat ovat kaksivaunuisia, 26 metriä pitkiä, mutta asemia suunnitellaan laajennettavaksi niin että voitaisiin käyttää 52 m pitkiä junia.
Raitiovaunut palasivat Toulouseen vuosien tauon jälkeen vuonna 2010 linjalle T1 (Beauzelle–Saint-Cyprien). Esikaupunkeihin on suunniteltu kaksi paikallisjunalinjaa, C (Toulouse–Auch) ja D (Toulouse–Bayonne). C on käytössä, D:n valmistumisesta ei ole tietoa.
Toulousen lentoasemalta on yli 80 suoraa lentoa eri kohteisiin. Lentobussilla pääsee kaupungin keskustaan 20 minuutissa. Lentobussi vie myös Matabiaun rautatieasemalle ja joillekin metroasemille, ja muutamat tavallisetkin kaupunkibussit tulevat lentoasemalle.


== Kulttuuri ==
Toulousessa on vuonna 1229 perustettu yliopisto, arvostettu taidemuseo ja huomattava määrä kirkkoja, esimerkiksi 1000-luvulla rakennettu basilika Saint Sernin, Notre-Dame de la Daurade, Notre-Dame du Taur, Notre-Dame de la Dalbade ja Saint-Étiennen katedraali. Kaupungintalo on 1700-luvulta peräisin olevassa Le Capitolen palatsissa, jossa myös harjoitetaan teatteritoimintaa.

Toulousesta ovat kotoisin myös moni suosittu musiikkiyhtye, kuten nuorison keskuudessa varsin suosittu Zebda.
Kaupungin monet ravintolat tarjoavat paikallisena erikoisuutenaan usein rasvaisia ankkaruokia. Kaikkein tyypillisin perinneruoka on kuitenkin sianlihasta, makkarasta ja valkoisista pavuista tehty pataruoka cassoulet. Sen kotikaupungin asemasta taistelee kolme kaupunkia: Castelnaudary, Carcassonne ja Toulouse.
Muihin erikoisuuksiin kuuluvat toulouselainen valkosipulikastike (korppujauhoja, valkosipulia, saksanpähkinää ja oliiviöljyä), armanjakilla maustettu omenapiiras, etanat, hanhenmaksa, Toulousen panini (toulousemakkaraa, punasipulia, balsamiviinietikkaa, sinappia, juustoa), toulousensalaatti, valkosipulikeitto ja monet makkararuoat. Toulousenmakkaralla on ollut oma tuotemerkki vuodesta 1992.
Lähiseudun viinitarhojen ansiosta Toulouse on myös merkittävä viinikaupunki. Itse kaupunki omistaa viinitarhoja Le Domaine de Candiessa, ja siellä tuotetaan sekä puna- että valkoviinejä.

Orvokki on paikallisille tärkeä kukka. Paikallisessa orvokkilajikkeessa on kerratut kukat. Se kukkii lokakuusta huhtikuuhun. Sokeriin säilötyistä orvokinkukista tehdään koristeita jälkiruokiin. Kukkia käytetään myös antamaan makua, tuoksua ja väriä makeisiin ja alkoholijuomiin.


=== U