Volga (ven. Волга, mariksi Юл, Jul, tataariksi Идел, İdel, tšuvassiksi Атăл, Atăl, mordvaksi Рав, Rav, saks. Wolga) on Euroopan pisin ja runsasvetisin joki. Volgan pituus on 3 685 kilometriä. Volga sijaitsee kokonaisuudessaan Venäjällä.
Joidenkin teorioiden mukaan sana Volga tulisi Volgan rannoilla eläneiden suomensukuisten kansojen vettä merkitsevästä sanasta valka.kenen mukaan? Aarno Karimon mukaan joki olisi tunnettu Vuolijokena.

Volga saa alkunsa Valdain kukkuloilta Moskovan luoteispuolelta, mistä se virtaa ensin itään ja sitten etelään päin ja laskee lopulta Kaspianmereen. Perinteisesti joki on jaettu kolmeen osaan. Ylä-Volga alkaa Valdain ylängöltä ja päättyy Mologan mutkaan, jossa ennen sijaitsi Mologan kaupunki, mutta jonka nykyisin peittää Rybinskin tekojärvi. Keskinen Volga kattaa joen tästä Volgan ja Kaman yhtymäkohtaan, josta Alinen Volga edelleen jatkaa Kaspianmereen. Volgan suiston voidaan katsoa alkavan nykyisen Volgogradin eteläpuolelta kohdasta, jossa joki haarautuu useaan pienempään alavirtaan.
Volgan merkittävimmät sivujoet ovat Oka, Kama, Vetluga ja Sura. Volga on yhteydessä Itämereen ja Vienanmereen Volgan–Itämeren vesitien kautta sekä Mustaanmereen Volgan–Donin kanavan ja Donjoen kautta. Volgan ja sen sivujokien yhteinen valuma-alue on 1,35 miljoonaa neliökilometriä.
Volga on kahlittu suurilla padoilla vesivoiman käyttöön. Suurin osa Volgaa on purjehduskelpoista, minkä ansiosta se on merkittävä kuljetusväylä ja sisävesiliikenteen reitti Venäjällä. Volgan ekologinen tilanne on huonontunut likavesien ja patoaltaiden takia huomattavasti.

Volgan vesistöalueella sijaitsee yksitoista Venäjän kahdestakymmenestä suurimmasta kaupungista, mukaan lukien Moskova. Itse Volgan varrella sijaitsevista huomattavimmat ovat ylävirrasta lukien:


== Tekojärvet ja vesivoima 