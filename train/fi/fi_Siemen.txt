Siemen on suvullisesti lisääntyvän siemenkasvin lisääntymiselin. Siemen muodostuu varsinaisesta alkiosta, ravintovarastosta ja näitä suojaavasta kuoresta. Alkiossa on valmiina uuden kasvin juurten, verson ja ensimmäisten lehtien aiheet. Ravintovarastona on proteiinia sekä rasvaa tai tärkkelystä. Kuori suojaa siementä, kun se kulkeutuu uudelle kasvupaikalle ja odottaa sopivaa itämisaikaa esimerkiksi seuraavaa kevättä tai sadekauden alkamista.
Viljakasvien siemeniä kutsutaan jyväksi. Niissä on suurin osa tärkkelystä, joka on tarkoitettu tulevan oraan vararavinnoksi. Alkio täyttää vain muutaman prosentin jyvästä.
Siemen syntyy kun paljassiemenisen tai koppisiemenisen kasvin hedelmöittynyt sukusolu kypsyy emokasvinsa yhteydessä. Siemenen syntymistä edeltää kukinta ja pölytys.
Koska useimmat kasvit eivät liiku paikaltaan, siementen kulkeutuminen on niille paras tapa levittäytyä uusille elinalueille. Siemeniin on kehittynyt useita erilaisia rakenteita leviämisen vauhdittamiseksi: joissakin on karvoja ja ulokkeita jotta ne leviäisivät tuulen mukana (voikukka, vaahtera), jotkut varisevat lumihangelle ja kelluvat sulamisvesien pinnalla (kuusi), jotkut houkuttelevat eläimiä keräämään ja kätkemään niitä (pähkinät).
Ihminen käyttää monien kasvilajien siemeniä hyväkseen. Palkokasvien, kuten papujen, siemenissä on paljon proteiinia, ja niitä käytetään ravinnoksi. Öljykasvien, kuten rypsin, siemenistä saadaan öljyä. Pellavansi