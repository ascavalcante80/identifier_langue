Zimbabwen dollari (valuuttamerkki: $ tai Z$) oli Zimbabwen rahayksikkö vuodesta 1980 vuoden 2009 huhtikuun kahdenteentoista asti. Se jakaantui 100 senttiin. Zimbabwen dollarista käytettiin valuuttakoodia ZWD. Zimbabwessa oli käytössä rahauudistuksen jälkeen 1, 5, 10, 20 ja 50 sentin sekä 1, 2, 5, 10 ja 25 dollarin kolikot. Niiden lisäksi oli käytössä 1, 5, 10, 20, 100 ja 500 dollarin setelit.


== Historia ==


=== Rhodesian punta ja dollari ===
1. marraskuuta 1940 perustettu Southern Rhodesia Currency Board laski liikkeelle ensimmäiset Rhodesian punnat (RHSP). Vuonna 1953 nimeksi tuli Central African Currency Board.
1956 perustettiin Bank of Rhodesia and Nyasaland, joka laski liikkeeseen uuden Rhodesian punnan (RHFP). Reserve Bank of Rhodesia korvasi tämän laitoksen 1. kesäkuuta 1965.
17. helmikuuta 1970 Ian Smithin johtama itsenäiseksi julistautunut Rhodesian tasavalta otti rahayksikökseen Rhodesian dollarin (RHD), joka korvasi punnat 2:1-vaihtokurssilla.


=== Zimbabwen dollari ===
18. huhtikuuta 1980, kun maassa oli siirrytty enemmistövaltaan, esiteltiin uusi Zimbabwen dollari (ZWD), jota julkaisee ja laskee liikkeeseen Reserve Bank of Zimbabwe.
1. elokuuta 2006 ensimmäinen Zimbabwen dollari uudistettiin toiseksi dollariksi (ZWN) vaihtokurssilla 1 uusi = 1 000 vanhaa dollaria.
1. elokuuta 2008 toinen Zimbabwen dollari uudistettiin kolmanneksi dollariksi (ZWR) vaihtokurssilla 1 uusi = 10 000 000 000 vanhaa dollaria.  
2. helmikuuta 2009 kolmas Zimbabwen dollari uudistettiin neljänneksi dollariksi (ZWL) vaihtokurssilla 1 uusi = 1 000 000 000 000 vanhaa dollaria.  


== Hyperinflaatio ==

Zimbabwe on kärsinyt pitkään hyperinflaatiosta, jonka takia Zimbabwen dollarista oli tullut käytännössä arvotonta.
Maassa tehtiin rahanuudistus 31. heinäkuuta 2006, jolloin tuhat vanhaa dollaria korvattiin yhdellä uudella.
Inflaation takia Zimbabwen dollarista pudotettiin 1. elokuuta 2008 kymmenen nollaa pois yhden uuden dollarin vastatessa kymmentä miljardia (10 000 000 000) vanhaa dollaria. Uuden dollarin arvo suhteessa euroon oli muutospäivänä 1 € = 8,50 ZWD, mutta laski välittömästi hyperinflaation vaikutuksesta.
Inflaatiovauhdin kiihtyessä jo 3. marraskuuta 2008 liikkeelle lasketut uudet setelit olivat kooltaan 100 000, 500 000 ja miljoona (1 000 000) dollaria.
Jo 16. tammikuuta 2009 Zimbabwe otti käyttöön sadan biljoonan (100 000 000 000 000) dollarin setelin eli rahan, jossa on ykkösen perässä 14 nollaa. Samalla otettiin käyttöön myös kymmenen biljoonan, 20 biljoonan ja 50 biljoonan Zimbabwen dollarin pikkusetelit. Rahat olivat silloin jo suurempia kuin ennen kymmenen nollan pudottamista noin viisi kuukautta aiemmin.
Zimbabwen dollarista pudotettiin taas 2. helmikuuta 2009 12 nollaa pois eli jälleen laskettiin liikkeelle seitsemän uutta seteliä, arvoiltaan yksi, viisi, 10, 20, 50, 100 ja 500 dollaria
Viimeisen virallisen ilmoituksen mukaan Zimbabwen vuosi-inflaatio heinäkuussa 2008 oli 231 000 000 prosenttia.
Riippumattoman Cato-instituutin laskelmien mukaan 14. marraskuuta 200