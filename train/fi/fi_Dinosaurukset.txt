Dinosaurukset (Dinosauria) eli hirmuliskot olivat mesotsooisella maailmankaudella elänyt hyvin menestyksekäs eläinryhmä. Ensimmäiset dinosaurukset elivät triaskaudella 252–201 miljoonaa vuotta sitten, mutta varsinaista dinosaurusten valtakautta oli jurakausi ja liitukausi eli ajanjakso noin 200–65 miljoonaa vuotta sitten.
Dinosaurukset olivat monimuotoinen ryhmä. Varsinkin maalla, mutta myös merellä ja ilmassa ne täyttivät lähes kaikki ekologiset lokerot. Fossiilien perusteella sukuja tunnetaan ainakin 500 ja lajeja ainakin 1 000 ja niitä on löydetty kaikilta mantereilta. Dinosaurusten koko vaihteli valtavasti. Pienimpiin kuului noin kilon painoinen microraptor, mutta eräs suurimmista jokseenkin kattavista fossiileista on 80–100 tonnin painoiseksi arvioitu argentinosaurus.
Dinosaurukset kuolivat sukupuuttoon äkillisesti liitukauden lopulla noin 65,5 miljoonaa vuotta sitten. Osa tutkijoista pitää joukkotuhon tärkeimpänä syynä nykyisen Jukatanin niemimaan kohdalle törmännyttä asteroidia, josta todennäköisesti seurasi maailmanlaajuisia metsäpaloja, kylmän sään jakso auringon säteilyn estyttyä ja tätä ilmakehän kohonneen hiilidioksidipitoisuuden vuoksi seurannut lämpökausi. Meteoriittiteorian esittivät vuonna 1980 Walter ja Luis Walter Alvarez. Toisaalta kannatusta on myös saanut teoria, että tuhon syynä on voinut olla myös tulivuori. Lounais-Intian Deccanin tasangolla on havaittu laavakerroksesta että tulivuorenpurkauksia sattui 750 000 vuoden aikana niin, että laavaa purkautui 1,2–1,3 miljoonaa kuutiokilometriä. Liitukauden lopun kolme suurta tulivuorenpurkausta osuivat lähelle dinosaurusten häviämistä. Uuden teorian on esittänyt tutkija Gerta Keller.
Teropodeista jurakaudella kehittyneistä linnuista osa selvisi joukkotuhosta ja ne ovat ainoita nykyään eläviä dinosaurusten kladiin kuuluvia eliöitä.  Aiemmin dinosaurusten uskottiin olevan matelijoiden tavoin vaihtolämpöisiä, mutta nykyään useat tutkimukset ovat johtaneet päätelmään, että ne ovat tasalämpöisiä kuten linnut.
Aikaisemmin tuntemattomia dinosauruslajeja löytyy eri puolilla maapalloa sijaitsevista fossiiliesiintymistä melko säännöllisesti. Esimerkiksi vuonna 2010 yksistään Yhdysvaltojen Utahista löydettiin sellaisia aikaisemmin tuntemattomia lajeja kuin 3,0–4,5 metrin pituinen ja noin metrin korkuiseksi kasvanut Seitaad ruess sekä Ceratopsidae-heimoon kuuluneet Kosmoceratops richardsoni ja Utahceratops gettyi.


== Dinosauruksien jako ==
Dinosaurukset jaetaan lantionrakenteensa perusteella kahteen ryhmään: liskonlantioiset Saurischia ja linnunlantioiset Ornithischia. Liskonlantioiset dinosaurukset olivat kaksijalkaisia petoja, teropodeja (esimerkiksi Tyrannosaurus, Oviraptor, Ornithomimus ja Deinonychus) sekä nelijalkaisia ja pitkäkaulaisia kasvinsyöjiä, sauropodeja (esimerkiksi Diplodocus, Camarasaurus, Seismosaurus ja Saltasaurus). Linnunlantioiset olivat puolestaan kaikki kasvinsyöjiä ja saavuttivat suuren monimuotoisuuden. Tähän ryhmään kuuluvat esimerkiksi kolmisarvilisko Triceratops, paksukalloinen Pachycephalosaurus, panssaroidut ankylosaurit ja hampaistoltaan erikoistuneet ornithopodit.

Dinosauruksille on aikojen saatossa laadittu monia sukupuita. Alla oleva on vain yksi yleisluonteinen. Luettelossa ristillä (†) merkityt ryhmät ovat kokonaisuudessaan kuolleet sukupuuttoon.
Lahko liskonlantioiset (Saurischia) sekä neli- että kaksijalkaisia, sekä lihansyöjiä että kasvinsyöjiä
†heimo Herrerasauridae
alalahko teropodit (Theropoda), kaksijalkaisia, useimmat lihansyöjiä, esimerkiksi Allosaurus, Velociraptor
†yläheimo Coelophysoidea
†yläheimo Ceratosauria
†heimo Abelisauridae

yläheimo Tetanurae
†yläheimo Spinosauroidea
†yläheimoCarnosauria
yläheimo Coelurosauria
†heimo Coeluridae
†yläheimo Tyrannosauridae, esimerkiksi Tyrannosaurus rex
†yläheimo Ornithomimosauria
yläheimo Maniraptora
†heimo Oviraptoriformes
†yläheimo Therizinosauria
†yläheimo Oviraptorosauria

†yläheimo Deinonychosauria
†heimo Troodontidae
†heimo Dromaeosauridae

luokka linnut (Aves), esimerkiksi Archaeopteryx

†alaluokka Sauropodomorpha, nelijalkaisia kasvinsyöjiä, pitkä kaula ja häntä, esimerkiksi Plateosaurus
†heimoThecodontosaurus
†heimo Plateosauridae
†heimo sauropodit (Sauropoda), esimerkiksi Brachiosaurus, Seismosaurus
†heimo Diplodocidae
†heimo Macronaria
†yläheimo Titanosauriformes
†heimo Brachiosauridae
†heimo Titanosauria

†Lahko linnunlantioiset (Ornithischia), sekä kaksi- että nelijalkaisia kasvinsyöjiä
†alalahko Thyreophora, panssaroituja, enimmäkseen nelijalkaisia, esimerkiksi Ankylosaurus, Stegosaurus
†yläheimo Stegosauria
†yläheimo Ankylosauria

†alalahko Cerapoda
†heimo Heterodontosauridae
†osalahko rajakalloiset (Marginocephalia), luinen kaulus tai röyhel