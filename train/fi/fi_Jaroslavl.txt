Jaroslavl (ven. Яросла́вль) on kaupunki Venäjällä 250 kilometriä Moskovasta koilliseen. Kaupungin keskusta, joka on Unescon maailmanperintökohde, sijaitsee Volga- ja Kotorosljokien yhtymäkohdassa. Vuonna 2012 Jaroslavlin asukasluku oli 597 161. Jaroslavlin kaupunki on ollut Jaroslavlin alueen hallinnollinen keskus vuodesta 1936.
Jaroslavl on teollisuuskeskus, jonka merkittävimmät elinkeinot ovat kemian-, koneenrakennus-, öljynjalostus- ja tekstiiliteollisuus. Jaroslavl on myös tärkeä taloudellinen ja kulttuurinen keskus. Kaupungin rautatieasemista merkittävin on Jaroslavlin päärautatieasema.


== HistoriaMuokkaa ==
Jaroslavl on Venäjän vanhimpia kaupunkeja. Ensimmäiset kirjalliset maininnat siitä ovat vuodelta 1071. Kaupungin perusti Kiovan ruhtinas Jaroslav I Viisas vuonna 1010 Volgan rannalle kohtaan, jossa se yhtyy Kotorosljokeen. Hän nimesi kaupungin itsensä mukaan. Tarkoituksena oli taata Koillis-Venäjän suurimman kaupungin Rostov Velikin turvallisuus uuden linnoitetun kaupungin avulla.
Jaroslavl on ollut jo kauan arvostettu kulttuurikeskus. Kaupunkia pidetään hyvänä esimerkkinä Katariina Suuren aikana toimeenpannusta Venäjän keisarikunnan kaupunkisuunnittelun muutoksesta. Jaroslavlin historiallinen osa monine 1600–1700 -luvun kirkkoineen on liitetty mukaan Unescon maailmanperintökohteisiin. 1700-luvulla perustettiin Spaso-Preobraženski-luostarissa Koillis-Venäjän ensimmäinen oppilaitos, jossa oli kattava kreikankielisten ja muinaisvenäläisten kirjojen kokoelma. Jaroslavliin perustettiin Venäjän ensimmäinen ammattiteatteri vuonna 1750 ja vuonna 1786 siellä alettiin julkaista maan ensimmäistä maaseutusanomalehteä.


== Kulttuuri ja urheiluMuokkaa ==
Jaroslavl on yksi Venäjän kultaisen renkaan matkailukaupunkeja.
Jaroslavlista on kotoisin jääkiekkoseura Lokomotiv Jaroslavl, joka muistetaan vuoden 2011 lento-onnettomuudesta