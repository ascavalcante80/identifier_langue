আইসল্যান্ডীয় ভাষা (আইসল্যান্ডীয় ভাষায়: íslenska ঈস্‌লেন্‌স্কা) আইসল্যান্ডের মানুষের ভাষা। এটি ইন্দো-ইউরোপীয় ভাষাপরিবারের জার্মানীয় উপ-পরিবারের উত্তর জার্মানীয় শাখা তথা স্ক্যান্ডিনেভীয় শাখার সদস্য ভাষা (অন্যান্য সদস্যের মধ্যে আছে নরওয়েজীয় ও ফারোয়েজীয় ভাষা)। ফারোওয়েজীয় ভাষা এর নিকটতম প্রতিবেশী ভাষা, যদিও এরা পরস্পর বোধগম্য নয়। আইসল্যান্ডের প্রায় ৩ লক্ষ লোক আইসল্যান্ডীয় ভাষায় কথা বলেন। এছাড়া কানাডা ও মার্কিন যুক্তরাষ্ট্রেও আইসল্যান্ডীয় ভাষাভাষীর দেখা মেলে।
৮৭৪ খ্রিস্টাব্দ থেকে পশ্চিম নরওয়ে থেকে ভাইকিং অভিযাত্রীরা প্রথম আইসল্যান্ডে আসতে শুরু করে। তারা প্রাচীন নর্স ভাষায় কথা বলত। ১০০০ খ্রিস্টাব্দে খ্রিস্টধর্ম গ্রহণের পর আইসল্যান্ডীয়রা বিপুল পরিমাণ গাথা-সম্বলিত পুঁথি রচনা করে। ১০০০ থেকে ১৪০০ খ্রিস্টাব্দের মধ্যবর্তী সময়ে আইসল্যান্ডে প্রচলিত নর্স ভাষা স্ক্যান্ডিনেভিয়ায় প্রচলিত নর্স ভাষা থেকে আলাদা হয়ে যায় এবং এটিই আইসল্যান্ডীয় ভাষা নামে এখন পরিচিত। ১৩৮০ থেকে ১৯১৮ সাল পর্যন্ত আইসল্যান্ড ডেনমার্কের অধীন ছিল। কিন্তু আইসল্যান্ডীয় ভাষাতে এর তেমন কোন প্রভাব পড়েনি। ভৌগোলিক বিচ্ছিন্নতা এবং শক্তিশালী সাহিত্যিক ঐতিহ্য এটির বিশুদ্ধতা রক্ষা করেছে। আজও প্রাচীন নর্স ভাষা থেকে আইসল্যান্ডীয় ভাষার পার্থক্য খুব সামান্য। আধুনিক পাঠকেরা খুব সহজেই মধ্যযুগীয় গাথাগুলি পড়তে পারেন।
১০০০ অব্দের দিকে খ্রিস্টধর্মের আগমনের সাথে সাথে আইসল্যান্ডীয় ভাষা লিখতে রোমান লিপির প্রবর্তন হয়। তবে কিছু পুরনো বর্ণ যেমন ð, þ, æ এবং ö রক্ষা করা হয়। এছাড়া স্বরবর্ণগুলিতে ঝোঁক চিহ্ন বসতে পারে (á, é, í, ó, ú, এবং ý)। ১৫৪০ সালে নতুন টেস্টামেন্টের অনুবাদের মধ্য দিয়ে আধুনিক আইসল্যান্ডীয় ভাষার সূচনা হলেও অন্যান্য স্ক্যান্ডিনেভীয় ভাষার তুলনায় এটিতে বিভক্তির পরিমাণ অনেক বেশি। ব্যাকরণ, শব্দভাণ্ডার ও লিখন পদ্ধতি, সব দিক থেকেই আইসল্যান্ডীয় ভাষা স্ক্যান্ডিনেভীয় ভাষাগুলির মধ্যে সবচেয়ে রক্ষণশীল। আইসল্যান্ডীয় ভাষাতে বিশেষ্য, বিশেষণ ও সর্বনামের তিনটি ব্যাকরণিক লিঙ্গ (পুং, স্ত্রী ও ক্লীব) এবং চারটি কারক (কর্তা, কর্ম, সম্প্রদান ও সম্বন্ধ) আছে। ক্রিয়াগুলির তিনটি পুরুষ হয়। তবে আধুনিক আইসল্যান্ডীয় ভাষার উচ্চারণ প্রাচীন নর্স ভাষা থেকে অনেক আলাদা। অতীতে আইসল্যান্ডীয় ভাষা কেল্টীয়, ডেনীয়, লাতিন ও রোমান্স ভাষা থেকে ঋণ নিলেও ১৮শ শতকে একটি বিশুদ্ধতাবাদী আন্দোলনের পরিণামে নতু