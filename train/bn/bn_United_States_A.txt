ইউনাইটেড স্টেটস এয়ার ফোর্স (ইংরেজি: United States Air Force) (বাংলা ভাষায়: মার্কিন যুক্তরাষ্ট্রের বিমান বাহিনী), সংক্ষেপে ইউএসএএফ (USAF) হচ্ছে মার্কিন সামরিক বাহিনীর একটি শাখা, যারা আকাশ, মহাশূন্য, যুদ্ধে অংশ নেয়। এটি যুক্তরাষ্ট্রের ইউনিফর্মড সার্ভিসের একটি অংশ। প্রাথমিকভাবে মার্কিন সেনাবাহিনীর একটি অংশ হিসেবে এই বাহিনীর সৃষ্টি। পরবর্তীকালে ১৯৪৭ সালের জাতীয় নিরাপত্তা আইন অনুসারে এটি একটি পৃথক সশস্ত্র বাহিনী হিসেবে আত্মপ্রকাশ করে। এটি মার্কিন সশস্ত্র বাহিনীর সবচেয়ে নবীন শাখা।
২০০৯ সাল পর্যন্ত ইউএসএএফ ৫,৫৭৩টি মনুষ্যবাহী বিমান পরিচালনা করে আসছে। এর মধ্যে সরাসরি বিমান বাহিনীর হে্ছে ৩,৯৯০টি, ও এয়ার ন্যাশনাল গার্ডের আওতায় ১,২১৩টি। এছাড়াও ইউনাইটেড স্টেটস এয়ার ফোর্সের প্রায় ১৮০টি মনুষ্যবিহীন আকাশযান, ২,১৩০টি আকাশ থেকে নিক্ষেপণযোগ্য ক্রুজ ক্ষেপণাস্ত্র, এবং ৪৫০টি আন্তমহাদেশীয় ব্যালাস্টিক ক্ষেপণাস্ত্র রয়েছে। ২০০৮ সালের সেপ্টেম্বর পর্যন্ত প্রাপ্ত তথ্যানুযায়ী এই বাহিনীর জনবলের মধ্যে রয়েছে কার্যরত সদস্যের সংখ্যা ৩,২৭,৪৫২ জন, সংরক্ষিত সদস্য সংখ্যা ১,১৫,২৯৯ জন, এবং এয়ার ন্যাশনাল গার্ডের সদস্য প্রায় ১,০৬,৭০০ জন। এছাড়াও ইউএসএএফ-এর প্রায় ১,৭১,৩১৩ জন বেসামরিক সদস্য, ও সিভিল ওয়ার প্যাট্রলের আওতাধীন প্রায় ৫৭,০০০ সহযোগী সদস্য রয়েছে।
যুক্তরাষ্ট্রের সশস্ত্র বাহিনীর এই শাখা নিয়ন্ত্রণ করেন বেসামরিক প্রশাসক বিমান বাহিনী সচিব। তিনি এই বাহিনীর প্রশাসন সংক্রান্ত ও নীতিনির্ধারণী সকল সিদ্ধান্ত গ্রহণ করেন। ডিপার্টমেন্ট অফ দি এয়ার ফোর্স বা বিমান বাহিনী বিভাগ হচ্ছে মার্কিন যুক্তরাষ্ট্রের প্রতিরক্ষা মন্ত্রণালয়ের আওতাধীন একটি বিভাগ। এই বাহিনীর সর্বোচ্চ পদমর্যাদা হচ্ছে চিফ অফ স্টাফ অফ দি ইউনাইটেড স্টেটস এয়ার ফোর্স।


== তথ্যসূত্র ==