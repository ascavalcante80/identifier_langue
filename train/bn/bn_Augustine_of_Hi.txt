আউরেলিয়ুস আউগুস্তিনুস (ইংরেজি: Augustine of Hippo, লাতিন: Aurelius Augustinus Hipponensis; জন্ম: ১৩ই নভেম্বর, ৩৫৪ - মৃত্যু: ২৮শে আগস্ট, ৪৩০) প্রাচীন যুগের খ্রিস্টান ধর্মতত্ত্ববিদ, গীর্জা পদ্ধতির লাতিন জনকদের একজন এবং সম্ভবত স্বয়ং যীশুর কথিত শিষ্য সাধু পল'র পরেই খ্রিস্ট ধর্মের সবচেয়ে গুরুত্বপূর্ণ চিন্তাবিদ ও দার্শনিক। ইংরেজভাষীদের কাছে তিনি সেইন্ট অগাস্টিন নামে পরিচিত, বাংলায় তাকে সাধু অগাস্টিনও বলা হয়। তিনি রোমান অধ্যুষিত উত্তর আফ্রিকাতে বড় হয়েছেন এবং তথাকার হিপ্পো রেগিয়ুস (বর্তমানে আলজেরিয়ার আন্নাবা শহর) নামক নগরীর বিশপ ছিলেন। তার রচিত বইয়ের সংখ্যা অনেক যার মধ্যে সবচেয়ে বিখ্যাত Confessions এবং City of God যে বই দুটো বাইবেলের ভাষ্য হিসেবে সবচেয়ে প্রসিদ্ধ এবং মধ্যযুগীয় ও এমনকি আধুনিক খ্রিস্টীয় চিন্তাধারারও ভিত্তি রচনা করেছিল।


== জীবনী ==
আউগুস্তিনুস পড়াশোনা করেছিলেন ভূমধ্যসাগর তীরের বিখ্যাত শহর কার্থেজে যা বর্তমানে তিউনিসিয়ার রাজধানী তিউনিসের একটি উপশহর। ৩৮৩ সালে তিনি ইতালির মিলানে অলঙ্কারশাস্ত্রের শিক্ষক নিযুক্ত হন। খ্রিস্টান ধর্মের অন্যতম প্রধান দার্শনিক হলেও ছাত্র জীবনে আসলে তিনি ব্যাবিলনিয়ার পারসিক ধর্মগুরু মানি প্রবর্তিত ধর্মের (আইন-ই-মানি, Manichaeism) অনুসারী ছিলেন। খ্রিস্ট ধর্মে ধর্মান্তরিত হয়েছিলেন মিলানের ধর্মযাজক আউরেলিয়ুস আম্ব্রোসিয়ুসের প্রচারকার্য ও প্রভাবে।
আউগুস্তিনুস'র ব্যাপটিজম সম্পন্ন হয় ৩৮৭ সালের পুনরুত্থান দিবসে (ইস্টার)। এরপর তিনি উত্তর আফ্রিকায় তার জন্মস্থান তাগাস্তে-তে (Tagaste, প্রাচীন নুমিদিয়া সম্রাজ্যের নগরী, যার ধ্বংসস্তূপের উপর বর্তমান আলজেরিয়ার সুক আহরাস শহর গড়ে উঠেছে) ফিরে গিয়ে নিজের এবং কয়েকজন বন্ধুর জন্য একটি মঠ গড়ে তোলেন। ৩৯১ সালে তাকে হিপ্পো'র ধর্মযাজক পদে নিয়োগ করা হয়। যাজক হিসেবে খুব বিখ্যাত হয়েছিলেন, তার অন্তত ৩৫০ টি হিতোপদেশমূলক বক্তৃতা সংরক্ষিত আছে। এছাড়া আগে তিনি যে মানি'র ধর্মের অনুসারী ছিলেন পরবর্তীতে সেই মতাদর্শকেই ধর্মদ্রোহী আখ্যা দিয়ে তার বিরুদ্ধে অনেক লড়েছেন।
৩৯৬ সালে তাকে হিপ্পো'র সহকারী বিশপ পড়ে নিযুক্ত করা হয়, যে ক্ষমতাবলে তদানীন্তন বিশপের মৃত্যুর পর তারই বিশ