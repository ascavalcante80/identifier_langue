উটপাখি (ইংরেজি: Ostrich, Common Ostrich, বৈজ্ঞানিক নাম: Struthio camelus), এক প্রকারের বৃহৎ, উড্ডয়নে অক্ষম পাখি। প্রজাতিটি Struthionidae (স্ট্রুথিওনিডি) গোত্র বা পরিবারের অন্তর্গত Struthio (স্ট্রুথিও) গণের অন্তর্গত। আফ্রিকার সাহারা মরুভূমির দক্ষিণের তৃণভূমি এদের বিচরণস্থল। এক বিশাল এলাকা জুড়ে এদের আবাস, প্রায় ৯৯ লক্ষ ৮০ হাজার বর্গ কিলোমিটার এলাকা জুড়ে এদের আবাস। বিগত কয়েক দশক ধরে এদের সংখ্যা ক্রমেই কমছে, তবে আশঙ্কাজনক পর্যায়ে যেয়ে পৌঁছেনি। সেকারণে আই. ইউ. সি. এন. এই প্রজাতিটিকে ন্যূনতম বিপদগ্রস্ত বলে ঘোষণা করেছে।
কিউই, রিয়া, এমু, কেসোয়ারি প্রভৃতি উড়তে অক্ষম পাখিদের মত উটপাখিও Struthioniformes (স্ট্রুথিওনিফর্মিস) বর্গের অন্তর্গত। অনেক বিষয়েই এরা পক্ষীজগতে সেরা। সবচেয়ে উঁচু (৩ মিটার), সবচেয়ে ওজনদার (১৫০ কেজি), সবচেয়ে দৌড়বাজ (৭০ কিমি/ঘন্টা) পাখি। ভূচর পাখিদের মধ্যে এটাই সবচেয়ে দ্রুতগামী। ডিম সবচেয়ে বড় (দেড় কেজি)। একমাত্র পাখি যার পায়ে দুটি মাত্র আঙুল রয়েছে।
খাদ্যাভ্যাসের দিক থেকে উটপাখি তৃণভোজী হলেও এটি প্রায়ই অমেরুদণ্ডী প্রাণী শিকার করে। এরা দলবদ্ধ জীব। ৫ থেকে ৫০টি সদস্যের যাযাবর দলে এরা ঘুরে বেড়ায়। হরিণ, জেব্রা, নু প্রভৃতির সাথেও দল বেঁধে বিচরণ করে। বিপদে পড়লে উটপাখি সাধারণত শুয়ে লুকিয়ে পড়ে অথবা দৌড়ে পালিয়ে যায়। কোণঠাসা হয়ে পড়লে শক্তিশালী পা দিয়ে লাথি দেয় বা শক্ত ঠোঁট দিয়ে ঠোকর দেয়। অঞ্চলভেদে প্রজননে বিভিন্নতা দেখা দেয়। তবে অধিকাংশ ক্ষেত্রে একটি পুরুষ তার নিজস্ব এলাকা দখল করে ফেলে এবং তার হারেমে দুই থেকে সাতটি স্ত্রী উটপাখি থাকে।