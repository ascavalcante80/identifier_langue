Illinois (anglická výslovnost  [ɪlɨˈnɔɪ] IPA) je jeden z padesáti spolkových států Spojených států amerických, kterým se stalo 3. prosince 1818 jako 21. stát v pořadí. Název státu pochází ze slova Illiniwek, kterým se označovalo několik původních kmenů. Illinois na severu sousedí se státem Wisconsin, na západě se státy Iowa a Missouri, na jihu se státem Kentucky a na východě se státem Indiana. Na severovýchodě k Illinois přiléhá Michiganské jezero. Největším městem státu Illinois je Chicago, hlavním městem je Springfield.
Illinois má přibližně 12,4 mil. obyvatel, což jej činí pátým nejlidnatějším státem Spojených států amerických. Nejvýznamnějšími zemědělskými produkty jsou kukuřice, sójové boby, skot, mléčné produkty a pšenice, zemědělství se nejvíce soustřeďuje v severní a střední části státu. Nejrozšířenějšími průmyslovými odvětvími jsou strojírenství, potravinářství, chemický průmysl, elektrotechnický průmysl, metalurgie barevných kovů, dopravní strojírenství. Významné jsou také naleziště uhlí a ropy.
Illinois je významným dopravním uzlem. Chicagský přístav spojuje stát s ostatními světovými přístavy a O'Hare International Airport je jedno z nejfrekventovanějších letišť na světě.
Od 1. července 2011 je Illinois šestnáctým státem Unie, který zruší trest smrti.


== Obyvatelstvo ==
Podle sčítání lidu z roku 2010 v Illinois žilo 12 830 632 obyvatel.


=== Rasové složení ===
71,5% Bílí Američané
14,5% Afroameričané
0,3% Američtí indiáni
4,6% Asijští Američané
0,0% Pacifičtí ostrované
6,7% Jiná rasa
2,3% Dvě nebo více ras
Obyvatelé hispánského nebo latinskoamerického původu, bez ohledu na rasu, tvořili 15,8% populace.


=== Náboženství ===
Největší skupinou jsou zde protestanti, zvlášť kolem Chicaga je silná i katolická komunita ( Poláci, Irové, Němci a Italové, kteří zde mají své specifické čtvrtě ) a celkem velkou skupinou jsou na severu Chicaga i muslimové.
křesťané 80 %
protestanti 49 %
baptisté 12 %
metodisté 7 %
luteráni 7 %
presbyteriáni 3 %
ostatní protestanti 20 %