Zoologie je přírodní věda spadající do okruhu biologických věd, zabývající se studiem organismů z říše živočichů (Animalia). Tradičně se zoologie zabývá také studiem prvoků (protozoologií), kteří v současnosti již ovšem nejsou považováni za živočichy. Název pochází z řečtiny: ζοον (zoon) = zvíře, živočich, tvor; λόγος = slovo
Zoologii lze dělit na všeobecnou zoologii, zabývající se obecnými jevy a zákonitostmi vlastními všem nebo mnoha skupinám živočichů, a systematickou zoologii, která studuje jednotlivé skupiny živočichů. Aplikovaná zoologie přenáší teoretické znalosti zoologie do praxe (např. lesnická zoologie).
Za zakladatele zoologie je považován Aristoteles. Odborníci zabývající se zoologií se nazývají zoologové.


== Rozdělení na disciplíny ==
Anatomie – věda o vnitřní stavbě těl živých organizmů
Cytologie – zkoumá buňky, případně jednotlivé buněčné organely
Embryologie – zkoumá vývoj zárodku (embrya)
Etologie – zabývá se chováním živočichů
Fyziologie – zkoumá životní procesy probíhající v těle živočichů
Histologie – studuje tělesné tkáně
Morfologie – zabývá se vnější stavbou těl živočichů a jejich jednotlivých částí
Organologie – zkoumá jednotlivé orgány
Taxonomie (systematika) – zabývá se tříděním živých organizmů na základě jejich příbuznosti
Parazitologie – věda o cizopasnících
Pedozoologie – věda o půdních živočiších


=== Disciplíny vymezené určitou taxonomickou skupinou ===
Tradiční zoologické obory vymezené zájmem o určitou taxonomickou skupinu, v některých případech již taxonomicky neplatnou (například prvoci nebo červi).
Zoologie bezobratlých:
Protozoologie – věda o prvocích
Helmintologie – věda o červech, zejména parazitických
Entomologie – věda o hmyzu
Arachnologie – věda o pavoukovcích
Akarologie – věda o roztočích
Malakologie (malakozoologie) – věda o měkkýších
Zoologie obratlovců:
Ichtyologie – věda o rybách
Batrachologie – věda o obojživelnících
Herpetologie – věda o plazech
Ornitologie – věda o ptácích
Mammaliologie – věda o savcích
Primatologie – věda o primátech


=== Interdisciplinární vědy ===
Ekologie živočichů – studuje vztah živočicha k prostředí
Gradologie – zabývá se přemnožováním 