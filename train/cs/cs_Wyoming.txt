Wyoming (anglická výslovnost  [waɪˈoʊmɪŋ] IPA) je jedním ze západních států USA. Na severu s ním sousedí Montana, na severovýchodě Jižní Dakota, na východě Nebraska, na jihu Colorado, na jihozápadě Utah a na západě Idaho.


== Geografie ==
Severní hranici Wyomingu tvoří stát Montana, východní hranici Jižní Dakota a Nebraska. Na západě sousedí se státy Utah a Idaho, na jihu se státem Colorado. Samotný stát má tvar čtyřúhelníku, spolu s Utahem a Coloradem jde pouze o 3 státy, které dávají přednost vymezení hranic podle zeměpisné šířky a délky před hranicí vedenou podle přírodních památek. Díky tomu lze udat šířku státu 450 km a délku 580 km.
Wyoming je velmi hornatá země, na západě se rozprostírají Skalnaté hory, které směrem na východ přechází ve Velkou pláň. Jen v pohoří Wind River Range se nachází přes 40 vrcholů vyšších než 3 962 m (13 000 ft). Nejvyšší místo státu Gannet Peak je se svými 4 209 m 75. nejvyšší hora Severní Ameriky. Nejnižší místo je na řece Belle Fourche River v severovýchodním rohu státu s 945 m.
Většina řek protékajících nebo pramenících ve Wyomingu teče do Missouri a následně pak do Atlantického oceánu. Mezi nejznámější patří řeka Yellowstone pramenící ve stejnojmenném Yellowstoneském národním parku. Ve Wyomingu se nachází také Grand Teton National Park.


=== Podnebí ===
Klima ve Wyomingu je kontinentální. Ve srovnání se zbytkem USA spíše sušší, větrnější a s většími teplotními výkyvy. V létě dosahují teploty i přes 35 °C ve dne, v noci klesají až k 10 °C. Naměřené extrémy toho státu jsou -54 °C a +46 °C.


== Historie ==
Území státu Wyoming bylo po tisíce let obydleno indiánskými kmeny.
Většina moderního Wyomingu byla k USA připojena roku 1803, když USA koupily od Francie její kolonii Louisianu (viz Koupě Louisiany). Další nepatrnou část moderního Wyomingu získaly USA již roku 1819, když došlo k úpravě severní hranice místokrálovství Nového Španělska (od roku 1820 Mexiko). Roku 1845 získaly USA připojením Texasu nepatrné území na jihu Wyomingu. Roku 1846 pak USA připojením jižní poloviny Oregonu získaly západní část Wyomingu. Roku 1848 pak byla od Mexika získána i zbývající jihozápadní část území Wyomingu.
Až do roku 1867, kdy byla do města Cheyenne postavena Pacifická železnice, bylo území Wyomingu tvořeno téměř nedotčenou divočinou. Železnice přinesla změnu. Na území začali proudit osadníci a postupně území kolonizovali. Žilo zde mnoho divokých zvířat, a tudíž toto území lákalo především lovce a obchodníky s kožešinami. Postupně ale na významu nabírala i těžba nerostů, zejména zlata.
25. července 1868 bylo ustaveno organizované teritorium Wyoming a byly stanoveny jeho hranice shodné s hranicemi současného státu. Nové teritorium bylo vytvořeno z okrajových částí dosavadních teritorií Dakoty, Idaha a Utahu. Státem se Wyoming stal 10. července 1890.
Wyoming byl mezi prvními státy USA, který angažoval ženy do politiky, dokonce se zde v roce 1925 stala Nellie Taylore Ross první guvernérkou státu v USA.


== Demografie ==

Podle sčítání lidu z roku 2010 ve Wyomingu žilo 563 626 obyvatel. Tím se řadí na poslední místo v žebříčku populací států USA a po Aljašce je také nejřidčeji obydlený. Žije zde pouze 2,26 obyvatel na km čtvereční.
Hlavní a největší město je Cheyenne (59 466 obyvatel).
Další významné město je Casper (55 316 obyvatel).
K rodovému původu se Wyomingu hlásí Američané (26%), Angličané (16,0%), Irové (13,3%), Němci (6,5%) a další.


=== Rasové složení ===
90,7% Bílí Američané
0,8% Afroameričané
2,4% Američtí indiáni
0,8% Asijští Američané
0,1% Pacifičtí ostrované
3,0% Jiná rasa
2,2% Dvě nebo více ras
Obyvatelé hispánského nebo latinskoamerického původu, bez ohledu na rasu, tvořili 8,9% populace.


=== Náboženství ===
křesťané 78%
protestanté 53%
baptisté 8%
luteráni 8%
metodisté 6%
presbyteriáni 4%
episkopální církve 4%
ostatní protestanté 21%

římští katolíci 16%
mormoni 11%

jiná náboženství 1%
bez vyznání 21%


== Ekonomika ==
Wyoming