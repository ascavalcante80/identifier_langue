Vlajka Spojených států amerických je jeden ze státních symbolů Spojených států amerických.


== PopisEditovat ==

Vlajka má třináct vodorovných pruhů (sedm červených a šest bílých) a modrý kanton (o šířce sedmi pruhů), ve kterém je umístěno padesát bílých pěticípých hvězd v devíti řadách (střídavě po pěti a šesti hvězdách). Pruhy představují třináct původních, zakládajících států Unie, hvězdy současný počet států Unie. Poslední varianta vlajky USA byla přijata dne 4. července 1960 (po přijetí státu Havaj), jedná se již o 28. verzi vlajky Spojených států amerických (na první vlajce byl v jejím kantonu ještě britský Union Jack, později již různý počet hvězd). Vlajka je používána v poměru stran 10:19.


== HistorieEditovat ==

První americká vlajka s třinácti pruhy (Grand Union Flag) z roku 1775 se stala národní vlajkou USA již roku 1776, tehdy ale byl v jejím kantonu ještě britský Union Jack, který vyjadřoval skutečnost, že povstalci chtěli zůstat loajální k britskému králi. Dne 14. června 1777 rozhodl Kongres USA, že v kantonu budou hvězdy, které společně s pruhy budou symbolizovat počet členů federace. Ovšem po vstupu Vermontu a Kentucky do federace se zvýšil dne 1. května 1795 počet pruhů na patnáct. Hrozilo tak, že vlajka s velkým počtem pruhů bude zvláště na moři špatně rozlišitelná, a navíc byla výroba nových vlajek značně nákladná. Proto Kongres USA přijal roku 1818 zásadu, že počet pruhů se vrátí na třináct, zvyšovat se bude pouze počet hvězd v kantonu a to vždy na státní svátek 4. července (i když se vstup dalších států uskutečnil k jinému datu).
Podle legendy vyložil jednotlivé prvky vlajky sám George Washington tak, že hvězdy jsou sebrané z oblohy, červená barva z Anglie a bílé pruhy představují odloučení od mateřské země.
Vlajka USA se vztyčuje ve všech amerických závislých územích spolu s vlajkou OSN a vlajkou toho daného závislého území.


== Slib věrnostiEditovat ==
Podrobnější informace naleznete v článku Slib věrnosti.
Slib věrnosti vlajce Spojených států amerických (anglicky: The Pledge of Allegiance to the flag of the United States of America) je přísahou loajality Američanů ke své zemi. Původní text napsal Francis Bellamy již v roce 1832.


== Vývoj vlajek USAEditovat ==


== Rozměry vlajkyEditovat ==

Výška vlajky: A = 1 (základ rozměrů)
Délka vlajky: B = 1,9
Výška kantonu: C = 7/13 ≈ 0,538 (sedm ze třinácti pruhů)
Délka kantonu: D = 0,76 (40% délky vlajky)
E = F = C/10 ≈ 0,0538 (desetina výšky kantonu)
G = H = D/12 ≈ 0,0633 (dvanáctina délky kantonu)
Průměr hvězdy: K ≈ 0,0616 (80,104% výšky pruhu)
Výška pruhu: L = 1/13 ≈ 0,0769
Poměr stran 10:19 je určen pro státní (federální) vlajky (často označovány jako "G-spec", tj. pro vládní účely). Veřejnosti jsou k dispozici i (alternativní nebo přijatelné) varianty vlajky s poměrem stran 2:3, 3:5 nebo 5:8.


== Podobné vlajkyEditovat ==
Vlajka Spojených států amerických s hvězdami a pruhy byla také vzorem pro vlajky Chile, Kuby, Libérie, Malajsie, Portorika, Toga, Uruguaye, pro vlajky závislých území nebo pro historické vlajky.


== GalerieEditovat ==