Kohabitace (francouzsky cohabitation, česky soužití) je politologický termín, který se používá především v poloprezidentském politickém systému francouzské Páté republiky. Označuje stav, kdy je francouzský prezident a premiér vlády z odlišných politických táborů, takže se prezident nemůže opřít o většinu v parlamentu, především v dolní komoře – Národním shromáždění. Protože má francouzský prezident rozsáhlé kompetence, jsou tyto během cohabitation značně omezeny jen na zahraniční a bezpečnostní politiku. Ve vnitřní politice státu je naopak hlava státu nucena úzce spolupracovat s vládou a parlamentem z opačného politického tábora.
Během Páté republiky došlo prozatím třikrát k této situaci:
1986-1988 socialistický prezident François Mitterrand a premiér Jacques Chirac za pravicovou RPR
1993-1995 François Mitterrand a pravicový premiér Édouard Balladur
1997-2002 prezident Jacques Chirac a socialistický premiér Lionel Jospin
Jako cohabitation se neoznačuje vláda prezidenta Valéryho Giscarda d'Estainga, přestože ani jeden z jeho premiérů nepocházel ze stejné politické strany UDF: Jacques Chirac byl konzervativní a Raymond Barre bezpartijní.
Několikrát bylo kohabitaci zabráněno rozpuštěním Národního shromáždění a vypsáním nových voleb. Tak se stalo např. v roce 1981 po zvolení Françoise Mitterranda prezidentem a znovu při jeho druhém zvolení roku 1988.
Zkrácením mandátu prezidenta republiky ze sedmi na pět let se preziden