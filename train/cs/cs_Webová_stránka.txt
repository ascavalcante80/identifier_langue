Webová stránka je dokument, který je možné pomocí webového prohlížeče zobrazit na displeji počítače. Webové stránky jsou obvykle poskytované v rámci World Wide Webu. Informace jsou prezentovány ve formě hypertextu, který je vytvořen použitím značek HTML nebo XHTML. Stránky se skládají z textu, multimediálních dat (obrázky, videa, zvuky,…) a odkazů, které umožňují přechod na další webové stránky.
Webové stránky mohou být uloženy v podobě souborů na pevném disku nebo je poskytují webové servery prostřednictvím počítačové sítě nebo Internetu, kde jsou přenášeny pomocí protokolu HTTP.
Stránky mohou být statické (obsahují stále stejný obsah, jsou uloženy v souborech) nebo dynamické (mění svůj obsah v čase, vytváří je program na straně webového serveru). Stránka se může měnit i přímo v prohlížeči použitím skriptovacích jazyků, Javy, ActiveX a dalších technologií.
Úspěšnost webových stránek záleží nejen na kvalitě technického a grafického zpracování, obsahu webu nebo aktuálnosti informací, ale také na síti kontaktů, které webové stránky sdružují. Čím více je webová stránka oblíbena na jiných webových stránkách, které na ni odkazují, tím lépe je web hodnocen vyhledávači a zařazován na vyšší pozice ve fulltextovém vyhledávání. Odborné zpracování či přepracování webových stránek je komerční služba, kterou nabízejí četné firmy.


== Typy webových stránek ==


=== Firemní webové stránky ===
Firemní webové stránky jsou informačním webovým serverem provozovaným obchodní společností, nevýdělečnou organizací nebo jinou organizací registrovanou v obchodním rejstříku, za účelem oficiální prezentace společnosti a nabízených produktů či služeb. Cílovou skupinou firemních webových stránek jsou většinou potenciální zákazníci, současní zákazníci, obchodní partneři, zaměstnanci, akcionáři či odborná veřejnost. Korporátní webové stránky jsou webovým serverem velké obchodní organizace, jež obvykle obsahují souhrnné informace o všech obchodních činnostech a složkách, které náleží korporaci.


=== Mobilní verze webových stránek ===
V dnešní době, kdy je téměř polovina přístupů na web realizována prostřednictvím mobilních zařízení, je optimalizace pro mobilní zařízení v podstatě nutností. Možností, jak web optimalizovat je několik.
Prvním způsobem je mít stránku, která se sice na mobilním zařízení „nerozsype“, ale do optimalizované stránky má daleko. Procházení takové stránky je z důvodu nezbytného rolování do stran velmi nepřehledné a dlouho trvá dostat se k vyhledávaným informacím.
Jinou možností je oddělená, na hlavním webu nezávislá stránka optimalizovaná pro mobilní zařízení. Jedná se většinou o stránku zúženou do jednoho sloupce s několika málo podstránkami, jejíž šířka se automaticky přizpůsobuje zařízení. Dále je nutné klasické stránky opatřit jednoduchým skriptem, který rozpozná mobilní zařízení a přesměruje ho na mobilní verzi stránek.
Polední možností je responsive webdesign, pomocí kterého je možné mít pouze jeden web, který se sám dokáže adaptovat jak displeji počítače, tak mobilního zařízení. Vývoj takového webu je však velmi nákladný a nedokáže ho vytvořit každý.


=== Osobní webové stránky ===
Osobní webové stránky jsou zřizovány fyzickými osobami a to buď za účelem prezentace jich samotných, nebo společenství, do kterých jsou tito lidé zapojeni (např. rodinné nebo komunitní webové stránky). Fyzické osoby také často vytvářejí stránky týkající se jejich osobních zájmů a zálib (zájmové weby).


=== Další typy ===
Produktové webové stránky
Microsite
Instantní webové stránky – předem připravené webové stránky i zdarma (nejčastěji s vlastním redakčním systémem) s možností výběru nabízené grafiky od dodavatele
Zážitkové webové stránky
Komunitní webové stránky
Internetové portály


=== Další možnost dělení ===
Databáze a nástroje (vyhledávače, slovníky,...)
Sociální sítě a komunitní servery
Propagační webové stránky
Blogy
Zpravodajské servery a média


== Tvorba webové prezentace ==

Průzkum existující webové