Za velkoměsto se v Česku považuje město, které má více než 100 000 obyvatel. Velkoměsta jsou zpravidla kulturními, ekonomickými i politickými centry zemí a regionů.


== Výskyt ==


=== V České republice ===
V českých velkoměstech žije jedna pětina obyvatelstva. Dlouhodobě je výrazně největším českým velkoměstem Praha, má více než 1,2 milionu obyvatel. S odstupem následuje Brno (380 tisíc) a Ostrava (300 tisíc), pak Plzeň (170 tisíc). Kolem stotisícové hranice se pohybuje Liberec a Olomouc, dříve ji dosáhly i Ústí nad Labem a Hradec Králové, blížily se k ní České Budějovice  a Pardubice.
Podle věkové struktury obyvatel je nejstarším velkoměstem Praha a nejmladším Ostrava.


=== V Evropě ===
Evropská velkoměsta vznikala v době průmyslové revoluce v 19. století a rychle se rozrůstala až do poloviny století minulého, od této doby již k nárůstu nedochází. V mnoha městech západní Evropy od poloviny 20. století existují národnostní menšiny, většinou přistěhovalců z rozvojových zemí. Jejich počet se neustále zvyšuje, což způsobuje zhoršování ekonomické ale i bezpečnostní situace ve městech.


=== V Americe ===
V USA existuje asi 15 měst, která mají přes 1 milion obyvatel, přesto samy nejsou ani hlavními městy států, ke kterým náležejí. Protože na rozdíl od Evropy tam populace přibývá, tato města se tak neustále rozšiřují a propojují se dohromady, vzniká tak souvislá městská krajina (východní pobřeží USA, okolí Los Angeles). Obdobná situace je i v Jižní Americe, tam se města rozrůstají ale hlavně díky přistěhovalectví venkovanů, vznikají tak ještě větší celky než v USA.


=== V Asii ===
Ve východní Asii dochází od začátku 90. let minulého století k ohromnému rozvoji velkoměst, města jako např. Šanghaj nebo Tokio mají desítky milionů obyvatel a mnoho nových budov, staví se zde nejvyšší mrakodrapy na světě (Taipei 101, Petronas Towers). Přistěhovalectví z venkova zde hraje hlavní roli, nejvíce pak v Číně, Indii, Indonésii a Malajsii.
Naproti tomu v západní Asii, v Indii a Íránu je životní úroveň nízká, města trpí velkým přelidněním, kolem nich vznikají chudá předměstí, kde žijí hlavně přistěhovalci z venkova. Tato města nedostávají tolik investic, jako ta na východě, navíc díky vysokému přírůstku obyvatel a vidinou práce u venkovanů se enormně rozrůstají (Bombaj, Dillí, Isfahán, Teherán), čímž se špatné podmínky ještě zhoršují.


=== Na Blízkém východě ===
Objev ropy v 30. letech minulého století, založení OPECu v 70. letech minulého století a následné zbohatnutí zemí Arabského poloostrova vedlo k přeměně měst, jako např. Dubaje či Rijádu v moderní milionová velkoměsta s vysokou životní a kulturní úrovní. Naproti tomu blíže ke Středozemnímu moři existují velkoměsta chudší (Káhira, Gíza), která mají ohromné problémy se znečištěním a hlukem.


== Statistika ==
Na světě je cca. 4000 velkoměst. 


== Odkazy ==


=== Reference ===
↑ a b Velikostní struktura obcí [online]. Praha: Český statistický úřad, 2004-06-03, [cit. 2014-07-05]. Dostupné online.  
↑ Historický lexikon obcí České republiky 1869–2005 I. [online]. Praha: Český statistický úřad, 2006, [cit. 2012-06-06]. Dostupné online.  
↑ Počet obyvatel v obcích České republiky k 1. 1. 2013 [online]. Praha: Český statis