Rudé moře (arabsky البحر الأحمر‎‎ [al-bahhr al-ahhmar]) je vnitřní moře Indického oceánu mezi Arabským poloostrovem a Afrikou.


== Popis ==
Je 2000 km dlouhé a až 350 km široké. Rozloha Rudého moře je asi 450 000 km². Maximální hloubka je 2211 m. Na jihu je Rudé moře spojené průlivem Bab-al-Mandab s Adenským zálivem Arabského moře, na severu spojuje Rudé a Středozemní moře Suezský záliv a Suezský průplav.
Rudé moře leží v pokračování riftového systému, proti ostatním mořím je geologicky mladší a jeho šelf je úzký s korálovými útesy.
Rudé moře leží v aridní až semiaridní oblasti.
Rudé moře má velmi vysokou slanost (průměrně 36 až 38 promile), která je způsobena velkým výparem, minimálním množstvím srážek a omezeným přítokem sladké vody z řek.
Kromě korálových útesů jsou v Rudém moři oblasti s podmořskými pastvinami mořských trav, mangrovy a slaniska. V době rozmnožování sinice (druhu Trichodesmium erythraeum) získává červené zbarvení.


== Doprava ==
Rudé moře je díky Suezskému průplavu důležitou námořní cestou spojující Středozemní moře s Indickým oceánem.
Existují plány na přemostění Bab-al-Mandab či Tiranské úžiny. Světovým unikátem se zřejmě stane 28,5 km dlouhý most, jenž chystá postavit dubajská firma. Náklady na stavbu se vyšplhají do výše 10,3 miliard eur (278 mld. Kč), započne v roce 2009 a potrvá přibližně 15 let.


=== Významné přístavy na pobřeží ===


== Turistika ==
Na pobřeží Rudého moře v druhé polovině 20. století vyrostla turistická střediska.


=== Potápění ===
Rudé moře je jedním z nejseverněji položených korálových moří na Zemi a vzhledem k poměrně nízké vzdálenosti od Evropy patří mezi nejnavštěvovanější potápěčská místa na světě. Hlavním lákadlem je zejména množství korálových útesů a podmořského života v jejich okolí. Většina nejnavštěvovanějších potápěčských lokalit se nachází při egyptském pobřeží. Neméně zajímavé lokality se však nacházejí při pobřeží Súdánu, Eriteje nebo Saúdské Arábie.


== Zálivy, průlivy, průplavy ==

zálivy Akabský záliv, Suezský záliv, Dungunab, Ajnunah, Zeit, Jemsa, Zula a Aseb
průlivy Bab-al-Mandab, Tiranská úžina
průplavy Suezský průplav


== Ostrovy, poloostrovy ==
V Rudém moři jsou četné drobné ostrovy a souostroví často s korálovými útesy: eritrejské Dahlácké ostrovy; egyptský Zabargad a Rocky Island, Giftun, Tiran; jemenský Perim, Kamaránské a Haníšské ostrovy; saudskoarabské Farasánské ostrovy; súdánské Suvákinské ostrovy.
poloostrovy Sinajský poloostrov, Arabský poloostrov


== Odkazy ==


=== Poznámky ===
↑ Mořskými trávami jsou označovány mořské rostliny z čeledi Posidoniaceae, Zosteraceae, Hydro