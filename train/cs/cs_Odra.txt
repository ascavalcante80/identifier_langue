Odra (německy Oder, slezsky Uodra, polsky Odra, dolnolužickosrbsky Wodra, latinsky ve starověku Viadua, Viadrus, latinsky ve středověku Odera, Oddera) je řeka ve Střední Evropě. Pramení v Česku a teče přes západní Polsko, dále vytváří severní 187 km dlouhou hranici mezi Polskem a Německem. Ve Štětínské deltě severně od polského Štětína se řeka ve třech ramenech (Dziwna, Svina a Peene) vlévá do Baltského moře. Je 854 km dlouhá řeka, z toho 112 km v Česku, 742 km v Polsku (včetně 187 km jako hraniční řeka mezi Německem a Polskem) a je druhou nejdelší řekou v Polsku. Odvádí vodu ze 118 861 km², z toho 106 056 v Polsku (89 %), 7217 v Česku (6 %) a 5587 v Německu (5 %).


== Průběh toku ==

Pramení pod Fidlovým kopcem v Oderských vrších na Moravě (Olomoucký kraj), v Česku protéká českou částí Slezska (Moravskoslezský kraj); v Polsku Slezským vojvodstvím, Opolským vojvodstvím, Dolnoslezským vojvodstvím, Lubušským vojvodstvím a Západopomořanským vojvodstvím; a v Německu Braniborskem a Meklenburskem-Předním Pomořanskem.
Poté, co opustí hory, protéká převážně v široké terasovité dolině, která se rozšiřuje z 2 až 3 km na 10 až 20 km. Tato dolina vznikla díky odtoku vody z ledovců po poslední době ledové. Pod ústím Lužické Nisy dosahuje šířky 200 m. Je mohutným tokem, jehož břehy jsou chráněny protipovodňovými valy.
Ve vzdálenosti 84 km od ústí se dělí na dvě ramena. Největší větve ústí do Štětínské delty. Štětínská delta je ohraničena na severu ostrovy Usedom (západně) a Wolin (východně). Mezi těmito dvěma ostrovy je pouze úzký kanál (Svina), který ústí do Pomořanského zálivu, který je částí Baltského moře.


== Shrnutí ==
Odra je řeka ve Střední Evropě. Pramení v Oderských vrších na Moravě a teče přes západní Polsko, dále vytváří severní 187 km dlouhou hranici mezi Polskem a Německem. Ve Štětínské deltě severně od polského Štětína se řeka ve třech ramenech (Dziwna, Svina a Peene) vlévá do Baltského moře. Je 854 km dlouhá řeka, z toho 112 km v Česku, 742 km v Polsku a je druhou nejdelší řekou v Polsku.


== Města ==

Největším městem na Odře je Vratislav.
přímo na Odře – Odry, Ostrava, Bohumín (jako poslední město na Odře v ČR), Ratiboř, Kędzierzyn-Koźle, Krapkowice, Opole, Brzeg, Oława, Jelcz-Laskowice, Vratislav, Brzeg Dolny, Ścinawa, Szlichtyngowa, Hlohov, Bytom Odrzański, Nowa Sól, Krosno Odrzańskie, Eisenhüttenstadt, Frankfurt nad Odrou, Słubice, Kostrzyn nad Odrą, Cedynia, Oderberg, Schwedt, Vierraden, Gartz, Gryfino, Štětín, Police
na březích průlivu Dziwna (mezi ostrovem Wolin a polskou pevninou) – Wolin, Kamień Pomorski, Dziwnów
na březích průlivu Svina (mezi ostrovy Wolin a Usedom) – Svinoústí
na březích průlivu Peena (mezi ostrovem Usedom a německou pevninou) – Usedom, Lassan, Wolgast
na březích Štětínského zálivu – Nowe Warpno, Ueckermuende


== Větší přítoky ==
Celkově největším přítokem Odry je řeka Warta, která přitéká zprava u Kostřína. V místě soutoku je delší než samotná Odra.


=== Přítoky Odry na území Česka ===

Libavský potok, zleva, ř. km (zhruba) 121,7
Plazský potok, zprava, ř. km (zhruba) 121,5
Budišovka, zleva, ř. km (zhruba) 104,0
Něčínský potok, zprava, ř. km (zhruba) 102,5
Čermná, zleva, ř. km (zhruba) 97,0
Vítovka, zleva, ř. km 88,8
Zlatý potok, zleva, 87,8
Stodolní potok, zprava, 87,6
Luha, zprava, ř. km (zhruba) 78,7
Jičínka, zprava, ř. km (zhruba) 63,3
Husí potok, zleva, ř. km (zhruba) 60,4
Bartošovický potok, zprava, ř. km (zhruba) 55,1
Butovický potok, zleva, ř. km (zhruba) 51,6
Sedlnice, zprava, ř. km (zhruba) 51,6
Bílovka, zleva, ř. km (zhruba) 40,7
Lubina, zprava, ř. km (zhruba) 36,2
Ondřejnice, zprava, ř. km (zhruba) 35,0
Polančice, zleva, ř. km (zhruba) 30,8
Porubka, zleva, ř. km (zhruba) 23,6
Opava, zleva, ř. km 21,6
Ostravice, zprava, ř. km 14,9
Vrbická stružka, zprava, ř. km (zhruba) 10,4
Bečva, zleva, ř. km (zhruba) 0,3 (ústí již na území Polska)
Olše, zprava, ř. km 0,0


=== Přítoky Odry na území Polska a Německa ===
zprava – Ruda, Bierawka, Kłodnica, Czarnka, Malá Pěna (Mała Panew), Stobrawa, Widawa, Jezierzyca, Barycz, Krzycki Rów, Obrzyca, Jabłonna, Pliszka, *Ołobok, Gryzynka, Warta (s přítokem Noteć), Myśla, Kurzyca, *Stubia, Rurzyca, Tywa, Płonia, Ina, Gowienica
zleva – Psina, Cisek, Olszówka, Stradunia, Osoblaha, Prószkowski Potok, Kladská Nisa, Oława, Ślęża, Bystrzyca, Średzka Woda, Cicha Woda, Kaczawa, Ślepca, Zimnica, Dębniak, Biała Woda, Czarna Struga, Śląska Ochla, Zimny Potok, Bobr, Olcha, Racza, Lužická Nisa


== Vodní režim ==
Nejvyšších průtoků dosahuje Odra na jaře především v březnu a v dubnu. V létě její hladina klesá, ale pokles je střídán občasnými vzestupy v důsledku dešťů. V zimě průtok řeky začíná souvisle stoupat. V silných zimách řeka zamrzá.
Průměrný průtok Odry na dolním toku u vsi Gozdowice, která se nachází zhruba 30 km pod soutokem s Wartou, činí 547 m³/s. Vzestupy hladiny na horním toku činí 6 až 7 m a na středním 4 až 5 m. K velkým povodním na Odře dle kronik města Vratislavi došlo v letech 1348, 1464, 1564 a v roce 1903. Dosud největší povodeň nastala v červenci 1997, kdy protékalo Vratislaví 3600 m³/s.
Průměrné měsíční průtoky Odry (m³/s) ve stanici Gozdowice: (období 1900–1994)


=== Vodní režim Odry na území České republiky ===
Průměrný dlouhodobý průtok Odry v místě, kde opouští území České republiky činí 49 m³/s. Pod soutokem s řekou Olší činí průměrný průtok téměř 63 m³/s. Většina toků v této části povodí, kromě horské části povodí řeky Olše, patří do horské-sněhové oblasti. Maxim dosahují od března do května. Minimální průtoky mají v zimních měsících. Horská část povodí Olše patří do horské-sněhovodešťové oblasti s maximálními průtoky od května do července.
Průměrné měsíční průtoky Odry (m³/s) v Bohumíně v roce 2010:

Hlásné profily na území České republiky:


== Využití ==
Západní rameno delty je využívané pro vodní dopravu, která je možná až k ústí Opavy a pro velké lodě k městu Koźle. Je regulovaná jezy. Pomocí plavebních kanálů je spojena s řekami Havola, Spréva, Visla a Kłodnica.


== Historie ==

Za 2. světové války představovala důležitou a silnou obranou lin