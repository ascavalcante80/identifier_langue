Organizace spojených národů (zkráceně OSN, anglicky: United Nations, zkráceně UN) je mezinárodní organizace, jejímiž členy jsou téměř všechny státy světa (k červenci 2011 má 193 členských států).


== Obecné informace ==
Podrobnější informace naleznete v článku Dějiny OSN.
OSN byla založena 24. října 1945 v San Franciscu (USA) na základě přijetí Charty OSN 50 státy včetně tehdejší ČSR a významné podpory Rockefellerova fondu. Nahradila Společnost národů, která jako garant kolektivní bezpečnosti a mírového řešení konfliktů neobstála. První Valné shromáždění OSN se konalo 10. ledna 1946 v Londýně.
Cílem OSN je zachování mezinárodního míru, bezpečnosti a zajištění mezinárodní spolupráce. Členství v OSN je založeno na principu suverénní rovnosti, státy mají svá zastoupení, tzv. stálé mise, zejména v hlavním sídle OSN New Yorku, ale také např. v Ženevě nebo ve Vídni. Každý členský stát má své zástupce ve Valném shromáždění a disponuje jedním stejně platným hlasem.
Výkonným orgánem je Rada bezpečnosti OSN, jíž přísluší základní odpovědnost za udržení mezinárodního míru a bezpečnosti a jejíž rezoluce jsou právně závazné. Dalšími hlavními orgány OSN jsou
Ekonomická a sociální rada OSN - ECOSOC,
Poručenská rada OSN,
Mezinárodní soudní dvůr
Sekretariát, v jehož čele stojí generální tajemník OSN.
V roce 2001 OSN dostala Nobelovu cenu míru. Již dříve stejnou cenu dostaly Úřad Vysokého komisaře OSN pro uprchlíky (1954 a 1981), Dětský fond OSN (1965) a Mírové síly OSN (1988).


== Rada bezpečnosti ==
Podrobnější informace naleznete v článku Rada bezpečnosti OSN.
Rada bezpečnosti (RB) má 15 členů. Charta OSN určuje 5 z nich jako stálé, Valné shromáždění volí 10 dalších za členy nestálé na dvouleté období. Stálými členy Rady bezpečnosti jsou: Čína, Francie, Rusko, Spojené státy americké a Velká Británie.
10 nestálých členů (v závorce rok ukončení mandátu): Angola (2016), Čad (2015), Chile (2015), Jordánsko (2015), Litva (2015), , Malajsie (2016), Nigérie (2015), Nový Zéland (2016), Španělsko (2016), Venezuela (2016).
Česká republika byla členem rady bezpečnosti naposledy v letech 1994 – 1995. Roku 2003 hostila 57. zasedání Valného shromáždění, kterému předsedal tehdejší předseda Valného shromáždění OSN Jan Kavan. Významné je také předsednictví Hospodářské a sociální radě v roce 1997.


== Ekonomická a sociální rada ==
Podrobnější informace naleznete v článku Ekonomická a sociální rada OSN.
Ekonomická a sociální rada (ECOSOC) má 54 členů, volených na tříleté období Valným shromážděním. Funkční období členského státu končí 31. prosince posledního roku.


== Poručenská rada ==
Podrobnější informace naleznete v článku Poručenská rada OSN.
Poručenská rada má 5 členů: Čína, Francie, Rusko, Velká Británie a USA. Rada formálně ukončila činnost 1. listopadu 1994, kdy se nezávislým státem a členem OSN stalo Palau, poslední území pod správou OSN. Rezolucí, která byla ten den přijata, pozměnila Rada svůj jednací řád v tom smyslu, že se nebude scházet každoročně, ale jen podle potřeby, když si to situace vyžádá. O svolání může rozhodnout předseda nebo pokud si to vyžádá většina členů Poručenské rady, VS nebo RB.


== Mezinárodní soudní dvůr ==

Podrobnější informace naleznete v článku Mezinárodní soudní dvůr.
Mezinárodní soudní dvůr má sídlo v Haagu. Má 15 členů volených Valným shromážděním a Radou bezpečnosti. Soudci jsou voleni na 9leté období, které končí dne 5. února roku, který je uveden v závorce za jmény soudců. Při volbě musí být zohledněna zásada, že mají být zastoupeny všechny regiony světa a také jednotlivé právní kultury. Soud se řídí statutem, který byl přijat spolu s Chartou OSN. Rozhodnutí Mezinárodního soudního dvora jsou závazná a definitivní. Může projednávat spory, které mu předloží sporové strany, nebo spory stran, které v minulosti přiznaly jeho generální příslušnost. Současné složení Mezinárodního soudního dvora (k červnu 2015): Ronny Abraham, Francie (od roku 2005); Abdulqawi Ahmed Yusuf, Somálsko (2009); Christopher Greenwood, Velká Británie (2009); Xue Hanqin, Čína (2010); Hisashi Owada, Japonsko (2003); Peter Tomka, Slovensko (2003); Joan E. Donoghue, USA (2010); Mohamed Bennouna, Maroko (2015); Antônio Augusto Cançado Trindade, Brazílie (2012); Giorgio Gaja, Itálie (2012); Julia Sebutinde, Uganda (2012); Dalveer Bhandari, Indie (2012); Patrick Lipton Robinson, Jamajka (2015); James Richard Crawford, Austrálie (2015); Kirill Gevorgian, Rusko (2015).
Předsedou Mezinárodního soudního dvora byl zvolen v roce 2015 soudce Ronny Abraham (Francie) a místopředsedou soudce Abdulqawi Ahmed Yusuf (Somálsko).


== OSN a udržitelný rozvoj ==
OSN je důležitým činitelem v oblasti udržitelného rozvoje. O aktivitách OSN v této oblasti naleznete další informace v článku udržitelný rozvoj.


== Rozvojové cíle tisíciletí ==
Cíle OSN do roku 2015:
snížit chudobu a sociální vyloučení
dosáhnout univerzálního primárního vzdělávání
prosazovat rovnost mužů a žen a poskytovat ženám více možností prosadit se ve společnosti
snížit dětskou úmrtnost
zlepšit zdraví matek
boj s HIV/AIDS, malárií a dalšími nemocemi
zajistit environmentální udržitelnost
vybudovat globální partnerství pro rozvoj
udržovat mezinárodní mír a bezpečnost


== Odborné organizace OSN ==
OSN má řadu odborných organizací, mj.:
Mezinárodní organizace práce (ILO)
Mezinárodní organizace pro civilní letectví (ICAO)
Organizace OSN pro vzdělávání, vědu a kulturu (UNESCO)
Organizace pro výživu a zemědělství (FAO)
Světová meteorologická organizace (WMO)
Světová zdravotnická organizace (WHO)
Mezinárodní měnový fond (MMF)
Mezinárodní agentura pro atomovou energii (MAAE)
Mezinárodní banka pro obnovu a rozvoj (Světová banka) - IBRD
Mezinárodní asociace pro rozvoj (IDA)
Mezinárodní fond pro rozvoj zemědělství (IFAD)
Mezinárodní finanční korporace (IFC)
Mezinárodní výzkumný a vzdělávací ústav pro podporu žen (INSTRAW)
Mezinárodní telekomunikační unie (ITU)
Centrum OSN pro lidská obydlí (Habitat) - UNCHS
Konference OSN o obchodu a rozvoji (UNCTAD)
Pozorovatelská mise OSN pro uvolňování napětí (UNDOF)
Rozvojový program OSN (UNDP)
Program OSN pro životní prostředí (UNEP)
Ozbrojené síly OSN na Kypru - UNFICYP
Populační fond OSN - (UNFPA)
Mise OSN v Kosovu (UNMIK)
Mise dobrovolné pomoci OSN v Afghánistánu a Pákistánu - UNGOMAP
Vysoký komisař Organizace spojených národů pro uprchlíky (UNHCR)
Dětský fond OSN - UNICEF
Organizace OSN pro průmyslový rozvoj - UNIDO
Prozatímní jednotky OSN v Libanonu (UNIFIL)
Vojenská pozorovatelská skupina OSN pro Írán a Irák - UNIIMOG
Institut OSN pro výcvik a výzkum - UNITAR
Vojenská pozorovatelská skupina OSN v Indii a Pákistánu - UNMOGIP
Pozorovatelská skupina OSN ve Střední Americe - UNOGCA
Pozorovatelská skupina OSN v Libanonu - UNOGIL
Pozorovatelská mise OSN v Ugandě a Rwandě (UNOMUR)
Ochranné a stabilizační síly OSN v bývalé Jugoslávii - UNPROFOR, IFOR, SFOR, KFOR
Úřad OSN pro palestinské uprchlíky na Blízkém východě (UNRWA)
Dozorčí organizace OSN pro dodržování příměří (UNTSO)
Univerzita OSN
Světová poštovní unie (UPU)
Rada pro světovou výživu - WFC
Rozvojový fond OSN pro ženy - UNIFEM
Světový potravinový program - WFP
Světová organizace duševního vlastnictví (WIPO)
Mezinárodní námořnická organizace


== Zajímavosti ==
Švýcarská poštovní správa pro potřeby Evropského úřadu OSN v Ženevě opatřil