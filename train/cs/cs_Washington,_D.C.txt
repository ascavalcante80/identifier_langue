Washington, D.C., je hlavní město Spojených států amerických, sídlo prezidenta, Kongresu a Nejvyššího soudu. Jméno města vzniklo jako pocta prvnímu prezidentovi USA Georgi Washingtonovi. Zaujímá území federálního distriktu, známého jako District of Columbia nebo zkráceně D.C. Na severu a východě hraničí s Marylandem a na jihozápadě s Virginií. Přirozenou hranici s Virginií tvoří řeka Potomac. Hlavním městem Spojených států je od roku 1800. Předtím mělo obdobné postavení osm jiných měst.
Na území D. C. nenajdeme mrakodrapy, které jsou v jiných městech USA typické. Převládají tu budovy veřejných institucí a budovy administrativní. Zástavba výškovými budovami začíná až za řekou Potomac v Arlingtonu.


== Etymologie ==
Všeobecně známé je, že Washington, D.C. nese své jméno podle prvního prezidenta George Washingtona, který také vybral jeho umístění. Méně známý je význam zkratky D. C. neboli District of Columbia. District označuje oblast okresu, na kterém mělo být podle ústavy vybudováno nové hlavní město unie. Columbia je dobové poetické označení pro Spojené státy americké. District of Columbia tedy znamená oblast hlavního města Spojených států amerických.


== Historie ==
Podrobnější informace naleznete v článku Dějiny Washingtonu, D.C..
Do 17. století sídlili na území Washingtonu Algonkinové.
Od konce 17. století vznikaly první osady přistěhovalců.
1749 bylo založeno město Alexandria ve Virginii.
1790 George Washington vybral toto místo pro stavbu budoucího hlavního města.
Vláda se sem přesunula v roce 1800, krátce poté, co byl dokončen Kapitol.
Za druhé Britsko-americké války byl 24 srpna 1814 Washington těžce poničen.
Na konci Občanské války zde byl zavražděn prezident Abraham Lincoln, město ale během války bylo ubráněno.
1976 zahájilo provoz metro.


== Zajímavosti ==
National Mall – park dlouhý 1 míli; spojuje Kapitol a Washingtonův monument; je lemován muzei Smithsonian Institution
Kapitol – sídlo amerického Kongresu; stavěl se 1793 až 1800; během 19. století několik úprav.
Bílý dům – sídlo prezidenta USA; dokončen 1811
Washingtonův monument – 169 metrů vysoký obelisk na Mallu; stavěl se 1848 až 1888
Lincolnův památník
Jeffersonův památník
Pentagon - sídlo ministerstva obrany; dokončen 1943
Smithsonianova Instituce – komplex muzeí nejrůznějšího zaměření
Arlingtonský národní hřbitov s hrobem J. F. Kennedyho
Knihovna Kongresu – americká národní knihovna


== Demografie ==
Podle sčítání lidu z roku 2010 zde žilo 601 723 obyvatel. Bílí Američané tvořili 38,5 % obyvatelstva, Afroameričané 50,7 %, Asijští Američané 3,5 %, Američtí indiáni 0,3 %, Pacifičtí ostrované 0,1 %, jiná rasa 4,1 % a dvě a více ras 2,9 %. Obyvatelé hispánského původu, bez ohledu na rasu, tvořili 9,1 % obyvatelstva. Většina bělošských obyvatel je britského původu, zatímco většina Hispánců má své kořeny v Salvadoru. 83,42 % obyvatel mluví doma pouze anglicky a 9,18 % španělsky. Co se týče náboženství, 72 % populace hlavního města USA je křesťanského vyznání, následovaní buddhisty (4 %), muslimy (2 %) a židy (1 %).
Nejvíce obyvatel měl Washington D.C. v roce 1950, kdy měl něco málo přes 800 tisíc obyvatel, poté se v rámci bílého útěku začali běloši stěhovat na předměstí. Washington D.C. si v 90. letech 20. století vysloužil nelichotivou přezdívku "murder capital" neboli "vražedné hlavní město", protože měl jeden z nejvyšších počtů vražd v poměru na obyvatele v USA, z nichž velká většina byla spáchána černochy. I dnes je většina zločinu koncentrována do několika málo černošských čtvrtí. Od 90. let se nicméně situace postupně zlepšuje, probíhá gentrifikace a do města se stěhují běloši.
Celá metropolitní oblast, zasahující i do států Maryland a Virginia, má 5,8 milionu obyvatel.


== Doprava ==
Související informace naleznete také v článku Metro ve Washingtonu.
Městskou hromadnou dopravu zajišťuje společnost Washington Metro. Páteřní systém tvoří pět linek metra (Metrorail). To doplněno autobusovými linkami.
Hlavní nádraží – Union Station je nedaleko Kapitolu. Operují 