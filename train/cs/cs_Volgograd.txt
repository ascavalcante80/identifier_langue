Volgograd (rusky  Волгогра́д), od 10. dubna 1925 do 7. listopadu 1961 a ve dnech významných výročí nazýván Stalingrad (rusky  Сталингра́д), v letech 1589–1925 Caricyn (rusky  Цари́цын), je město v Ruské federaci na jihu její evropské části. Město je důležitým přístavem na řece Volze; podél jejího západního břehu se táhne v délce téměř 80 km. Město je centrem Volgogradské oblasti a má přes milion obyvatel. Jeho rozloha činí 565 km², tedy o něco více než rozloha Prahy.


== Historie ==


=== Carské Rusko a občanská válka ===

Volgograd byl založen roku 1589 jako pevnost Caricyn na soutoku řek Carica a Volha. Tato pevnost získala název z tatarského „Sary-Su“ (= žlutá voda/řeka) nebo „Sary-Sin“ (= žlutý ostrov). Její účel bylo hlídat často nestálou hranici mezi Tatarstánem a ruským impériem. V roce 1670 dobyli město Kozáci (Stěnka Razin) a to během vzpoury. Kozák Jemeljan Pugačov byl odražen carským vojskem, kterému velel plukovník Cypletěv a Bošňak.
V 19. století se tehdejší Caricyn stal významným přístavem na Volze a důležitou dopravní křižovatkou. Během Říjnové bolševické revoluce to bylo místo těžkých bojů. Stalin, Kliment Vorošilov a Semjon Buďonnyj obsadili město sice už roku 1918, avšak nedlouho poté je získali „bílí“ zpět. Roku 1920 byla nakonec ustanovena sovětská moc a město přejmenováno na Stalingrad.


=== 2. světová válka ===
Za dob Stalinovy vlády se stal Volgograd důležitým přístavem. Bylo zde překládáno zboží z vlaků na lodě a naopak. V době 2. světové války mělo město značný strategický význam, umocněný navíc symbolikou jeho jména. Mezi 21. srpnem a listopadem 1942 město dobývala německá vojska a téměř celé je obsadila. Pak však byla obklíčena, a do 2. února 1943 zničena anebo zajata. Bitva o Stalingrad, kterou nakonec vyhrála Rudá armáda, je považována za bod obratu v bojích na východní frontě. Za dobu bitvy padlo nebo bylo zraněno téměř 2 miliony lidí na obou stranách; celé město bylo totálně zničeno. Po skončení války, roku 1945 dostal Volgograd titul Město-hrdina a ocenil jej také britský král Jiří VI.


=== Po 2. světové válce ===
Jako památník na 2. světovou válku byla v letech 1959-1967 na dominantní výšině postavená socha Matka vlast volá, s jejími 85 metry to byla největší socha té doby, nyní je to nejvyšší socha ženy na světě.
Roku 1961 Nikita Chruščov přejmenoval tehdejší Stalingrad na Volgograd, v rámci procesu destalinizace, který tehdy v zemi probíhal. Tato změna byla přijata s rozpaky, jelikož název Stalingrad byl název titulu hrdého města. V současnosti by údajně mnoho lidí opět uvítalo změnu k původnímu jménu a město se proto rozhodlo k dočasnému návratu titulu „Město hrdinů Stalingrad“. Titul se tak bude moci užívat na základě rozhodnutí z r. 2013 po šest dní v roce během významných výročí, např. na den začátku porážky nacistických vojsk u Stalingradu. V roce 2010 ruští monarchisté a představitelé pravoslavných organizací požadovali, aby se město vrátilo ke svému předrevolučnímu názvu Caricyn, úřady však jejich návrh zamítly.
V 80. letech byla zřízena tramvajová rychlodráha. V 90. letech překonal počet obyvatel milionovou hranici.


== Ekonomika a doprava ==

Na Volze byla vybudována přehradní nádrž, dnes je Volgograd stále důležitou dopravní křižovatkou mezi Donbasem, Sibiří, Kavkazem a Ruskem. Roku 1952 byl vybudován Volžsko-donský kanál, do dneška je Volha velmi důležitý dopravní kanál. V dnešní době se zde nachází velké množství loděnic a závodů na zpracování oceli, hliníku a ropy.
Volgograd je dnes také významným železničním uzlem, z hlavního volgogradského nádraží jezdí vlaky do Moskvy, Saratova, Astrachaně, Rostova na Donu a Krasnodaru.
Místní veřejná doprava je zajištěna autobusy, trolejbusy, tramvajemi a sytémem metrotram. Přes Volgograd také prochází evropská silnice E40 vedoucí z fr