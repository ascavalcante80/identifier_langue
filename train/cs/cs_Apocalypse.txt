Apokalypsa (řecky ἀποκάλυψις apokalypsis zjevení, odhalení) je starověký literární druh, jehož přesné prvky je velmi obtížné určit, stejně jako je nesnadné definovat, které spisy jsou apokalypsy, a které nikoli. Většinou se jedná o spisy, v nichž nějakému člověku (prorokovi) je skrze nebeského (andělského) prostředníka zjevena nadpřirozená pravda, obvykle o dějinách a jejich smyslu (s důrazem na boží jednání v dějinách ve prospěch trpících), ale může se jednat i o zjevení nebeského světa jako takového (viz např. 1. knihu Henochovu apod.). Obvykle text obsahuje i výzvu k nějakému jednání - může se jednat jak o výzvu k boji a odporu (Zvířecí apokalypsa v 1. knize Henochově), tak o pacifismus, mravní čistotu a oddělenost od zla (kniha Daniel).
V přeneseném smyslu se termínu „apokalypsa“ užívá též pro charakteristiku katastrofy či válečného konfliktu, jejichž rozměry vedou k úvahám o možném úplném zničení světa či jeho části.
V duchovní a politické oblasti „apokalypsa“ zahrnuje "dny nejhorší" (Vanga), dny masové či celospolečenské zásadní přeměny morálních, politických, sociálních hodnot, východisek, paradigmat, vztahových rámců a postojů a souvisí jak s kritickou mírou nashromážděného poznání, tak s různými katastrofami a kritickým stavem rozvoje civilizace, kterými procházíme, a které jsou mj. i důsledkem malého, nekomplexního, neintegrovaného poznání a společenské praxe nerespektující poznání.[zdroj?]


== Etymologie ==
Termín „apokalypsa“ pochází z apokalypsy par excellence, z novozákonní Knihy Zjevení svatého Jana, jež začíná právě slovy „Zjevení Ježíše Krista“, řecky Άποκάλυψις Ίησοῦ Χριστοῦ (Apokalypsis Iésú Christú), podle nichž dostala svůj název jak samotná kniha Janova zjevení, tak celý literární druh.


== Typologie literárního žánru ==
Podle typu obsahu se apokalypsy dělí obvykle do dvou velkých skupin:
historické apokalypsy: popisují běh dějin, počínaje dějinami minulými (vaticinia ex eventu) a předpovědí věcí budoucích, či alespoň teologickým výkladem událostí přítomných. Obvykle končí řešením eschatologických otázek.
mimozemské cesty: zajímají se o kosmologii, o andělský svět a končí podobně jako historické apokalypsy eschatologií.
Apokalypsy obvykle odrážejí nějakou krizovou situaci společnosti (pronásledování Židů za Antiocha IV. Epifana nebo zničení druhého jeruzalémského chrámu v roce 70), ale ne vždy je tato krize z textu patrná; někdy je potřeba pojem „krize“ brát velmi široce (pronikání helénismu do židovství). Apokalypsy jsou veskrze psány velmi vzdělanými lidmi, kteří měli široký kulturní rozhled.
Apokalypsu jako literární druh je třeba odlišit od apokalyptiky (což je typ hnutí). Ne každé apokalyptické hnutí vyprodukovalo vlastní apokalypsy (Kumrán), stejně jako ne všechny apokalypsy pocházejí z apokalyptických hnutí.


== Výtvarné motivy ==
Z literatury pak různé apokalyptické výjevy přešly do formy rozličných výtvarných motivů. V evropském umění se pak jednalo zejména o různé motivy ze Zjevení sv.Jana, např.:
vzývání Beránka:
beránek se svatozáří obklopen tzv. mandorlou, okolo niž jsou umístěny symboly čtyř evangelistů;
podobný výjev doplněný o Boha Otce nebo Krista, beránek pak leží u jejich nohou;
beránek na hoře Sión se čtyřmi rajskými řekami doplněný o sbor vyvolených;

apokalyptická žena;
čtyřiadvacet starců;
čtyři apokalyptičtí jezdci.


== Nejznámější apokalypsy ==
Zjevení Janovo - poslední kniha Nového zákona, sepsaná řecky kolem roku 95.
1. kniha Henochova - 1 Hen, také Habešský Henoch, protože úplný text se zachoval jen v jazyce ge'ez a v habešské církvi je součástí Bible. Pochází ze 3.-2. stol. př. n. l.
Kniha Daniel - kapitoly 7.-11. původně hebrejského biblického spisu patrně z poloviny 2. stol. př. n. l.
4. kniha Ezdrášova - židovsko-křesťanský sp