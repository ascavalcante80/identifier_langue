Němčina je západogermánský jazyk, kterým hovoří přibližně 200 milionů lidí na celém světě. V Evropě je z hlediska počtu rodilých mluvčích němčina s asi 100 mil. mluvčími druhým nejrozšířenějším jazykem po ruštině. V Evropské unii je němčina nejpoužívanějším mateřským jazykem. Patří také mezi 10 nejpoužívanějších jazyků na světě.
Píše se latinkou se spřežkovým pravopisem. Zvláštností je, že podstatná jména se píší velkými počátečními písmeny. Poslední reforma pravopisu proběhla v roce 1996 a přepracována byla v letech 2004 a 2006.


== Rozšíření ==

Němčina je úředním jazykem v těchto zemích
Německo (80 mil. mluv.)
Rakousko (7,9 mil. mluv.)
Lichtenštejnsko (31 tis. mluv.)
Švýcarsko (4,3 mil. mluv.) – spolu s francouzštinou, italštinou a rétorománštinou
Lucembursko (270 tis. mluv.) – spolu s lucemburštinou a francouzštinou
Belgie (110 tis. mluv.) – Německojazyčné společenství v provincii Lutych spolu s nizozemštinou a francouzštinou
Itálie (260 tis. mluv.) – Jižní Tyrolsko (autonomní provincie Bolzano)
Německy dále hovoří menšiny v těchto zemích
Francie (1,5 mil. mluv.) – Alsasko a Lotrinsko
Dánsko (25 tis. mluv.) – Šlesvicko (region Syddanmark)
Rumunsko (380 tis. mluv.) - Banát, Sedmihradsko
Maďarsko (200 tis. mluv.)
Polsko (500 tis. mluv.)
SNS (1,9 mil. mluv.) – Povolží (jižní Rusko), Kazachstán
USA (1,5 mil. mluv.) – zejména Pensylvánie, Severní a Jižní Dakota
Kanada (560 tis. mluv.)
Brazílie (1,5 mil. mluv.)
Argentina (400 tis. mluv.)
Austrálie (135 tis. mluv.)
Paraguay (38 tis. mluv.)
Namibie (25 tis. mluv.) – do r. 1989 regionální úřední jazyk
JAR (60 tis. mluv.)
Izrael (několik desítek tisíc mluv.)
Česko (několik desítek tisíc mluv.) – viz Německá menšina v Česku
Slovensko (pravděpodobně několik tisíc až desítek tisíc mluv.)
Počty mluvčích menšin je ovšem nutné brát s rezervou, čísla se podle jednotlivých průzkumů mohou značně lišit. Také především v zemích východní Evropy a někdejšího Sovětského svazu došlo výzvou k návratu do původní vlasti Německem po r. 1990 k rozhodujícímu odlivu etnických Němců v reprodukčně perspektivním věku, takže tam lze během příštích desetiletí očekávat praktický zánik výskytu němčiny.


== Historie ==

Spisovná němčina, která je standardizovanou podobou hornoněmčiny (Hochdeutsch, hornoněmecké nářeční skupiny), se od ostatních germánských jazyků liší změnami v důsledku druhého posouvání hlásek, které bylo uzavřeno ke konci 8. století.
V historii vývoje spisovného německého jazyka rozlišujeme tato období:
prehistorické/germánské (5.–8. století)
stará horní němčina (Althochdeutsch) (8. století–1050)
střední horní němčina (Mittelhochdeutsch) (1050–1350)
raná nová horní němčina (Frühneuhochdeutsch) (1350–1650)
nová horní němčina (Neuhochdeutsch) (1650–současnost)


== Nářečí ==
Základní členění nářečí v němčině je podle stupně druhého posouvání hlásek v jihoseverním směru:
horní němčina (včetně rakouské a švýcarské němčiny) – úplné
střední němčina – částečné
Dolní němčina (Platt) – žádné posouvání hlásek
Mezi jednotlivými nářečími a dialekty existují značné rozdíly. Již dialekt v Kolíně nad Rýnem je pro mnohého Němce z jiné oblasti jen těžko srozumitelný. Značné potíže pak vznikají, jedná-li se o severoněmecké tzv. Plattdütsch z Fríska nebo o dialekty z Bavorska, Bádenska či Rakouska. Zcela nesrozumitelné je pak tzv. Schwyzerdüütsch, mluvené ve Švýcarsku: švýcarské filmy nebo televizní rozhovory, vysílané v německé televizi, mají většinou podtitulky, filmové produkce jsou někdy již v originále vyrobeny s týmiž herci ve dvou jazykových verzích - pro Švýcarsko a pro export nebo jsou na vývoz dabovány do spisovné němčiny.


== Abeceda a výslovnost ==

Němčina se píše latinkou. S výjimkou přehlasovaných Ä, Ö, Ü nevyužívá diakritická znaménka. Používání tzv. ostrého S (scharfes S, ß – pouze malé, při psaní kapitálkami přepisováno jako SS) bylo reformou pravopisu v 90. letech 20. století omezeno, ve Švýcarsku se ß dokonce jako zastaralé důsledně nahrazuje za ss. Německá abeceda obsahuje písmena v následujícím pořadí:
nejběžnější odchylky ve výslovnosti
ä – e, e: (otevřené; älter, spät);
ck – k (packen, Stück);
chs – ks nebo chs, když -s- část koncovky (du machst);
e – když dlouhé, uzavřené, téměř í (gewehr); krátké v nepřízvučné slabice oslabeno, před l, n, popř. r (pokud vysloveno) mizí zcela, ale nemizí zcela v koncovkach -eln, -ern po r a l, stejně jako v -en po n;
ei, ai, ey, ay – aj (ein, klein, drei, Mai);
eu, äu – oj (euch, neu, räuspern);
g – ch - na konci slova (flugzeug)
h – po samohlásce a mezi samohláskami se nevyslovuje, prodlužuje předchozí samohlásku (Ruhe, gehen), pokud to není jediná souhláska ve slově (aha, Uhu);
ie
i: – (viel, sieben, Marie),
ije: – (Familie, Linie, Italien);

ng – podobné českému mango, banka (singen, lange);
o – když dlouhé, uzavřené, blíže ú (holen);
ö – mezi o a e (können)
ph – f (Philosophie);
r – téměř splývá s e (aber, liefern);
s – z – (Seite);
ss – s – užívá se vždy, když se neužije ß (Strasse – např. ve Švýcarsku nebo chybí‑li ß na klávesnici či při psaní velkými písmeny);
ß – s – užívá se zpravidla při dlouhé výslovnosti předchozí samohlásky (Straße, Fuß);
sch – š (schön);
sp – šp – na začátku slov nebo kořenů (spät);
st – št – na začátku slov nebo kořenů (stehen);
tion – cijon (Funktion, Nation);
tsch – č (tschechisch) ;
z, tz – c (sitzen, zehn);
ü – mezi u a i (müssen);
v
f (Vater),
v cizích slovech – v (Vase);

w – v (warten);
kmenová samohláska je dlouhá před jedinou souhláskou (lesen) nebo žádnou (wo).


== Gramatika a pravopis ==
Podrobnější informace naleznete v článku Německá gramatika.
Rozlišuje se určitý (der, die, das) a neurčitý (ein, eine) člen.
Rozlišují se čtyři pády u jmen: nominativ, genitiv, dativ a akuzativ. Jsou vyjádřeny většinou jen tvarem členu, k některým ale patří koncovky podstatného jména.
Systém slovesných časů je bohatší než v češtině. Původní systém významu 6 slovesných časů (předminulý [plusquamperfektum], minulý [préteritum]] a [perfektum], přítomný [prézens] a budoucí I a II [futurum]) rozlišoval tu skutečnost, zda se jedná v přítomnosti, minulosti nebo budoucnosti o ukončený či probíhající děj. Dnes se však tento systém využívá velmi omezeně a v běžné konverzaci se používá již jen přítomný čas (vyjadřuje též budoucnost) a minulé časy perfektum a préteritum. Podmíněný děj se vyjadřuje konjunktivem a kondicionálem. Velmi časté je používání trpného rodu.
Slovosled je mnohem volnější než v angličtině, ale i tak existují jistá pravidla. Může mít více variant v závislosti na použitých spojkách či příslovečných určeních. Typickým rysem němčiny je odsouvání ostatních slovesných tvarů (a také hlavního slovesa ve vedlejší větě) na konec, může se tam sejít i několik sloves najednou:
Wenn ich das früher gewusst hätte, hätte ich es nicht mehr tun müssen.
Doslova: Když já to dříve věděl by měl, měl by já to ne více činit muset.

Všechna podstatná jména se píší s velk