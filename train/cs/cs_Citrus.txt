Citrus (Citrus, česky nepřesně citroník) je běžné označení a zároveň rozsáhlý botanický rod rostlin z čeledi routovité (Rutaceae), které pochází z tropické a subtropické jihovýchodní Asie. Slovo citrus pochází z starořeckého kedros nebo latinského cedrus, těmito slovy byly označovány rostliny s vonnými listy nebo dřevem.
Mezi nejčastější citrusy, se kterými se můžeme setkat, patří pomeranč, mandarinka, citron, grapefruit, limetka či pomelo. Citrusy jsou též velmi oblíbenými pokojovými rostlinami a existují kluby jejich pěstitelů – citrusářů.


== Popis ==
Citrusy jsou nízké stálezelené stromy nebo keře. V úžlabí listů se tvoří jednoduché trny, některé druhy jsou zcela bez trnů. Listy jsou jednoduché, s hladkým, nebo pilovitým okrajem. Vytvářejí zvláštní druh plodů, tzv. hesperidium (typ bobule), složené z tuhé vnější kůry (flaveda), které může nabývat široké škály barevných odstínů (zelené, žluté, oranžové, bílé). Pod ním se nachází měkčí vláknitý obal (albedo) bílé barvy, z nějž dovnitř plodu vyrůstají emergence, ze kterých se tvoří měkká, šťavnatá dužina. V dužině jsou uložena semena, která někdy zcela chybějí v důsledku partenokarpie (bezsemennost, vytváření plodu z neoplodněného semeníku).


== Systematika ==
Dnes se jako citrus označují všechny rostliny z botanického rodu Citrus a některé příbuzné rody, jejichž systematika není ještě zcela vyřešena. Proto ani počet druhů citrusů není jasný. Existují totiž tisíce taxonů, které se někdy překrývají. Mnoho známých citrusů jsou hybridy, a dokonce některé dnes planě rostoucí druhy vznikly křížením.
Citrusy se obvykle rozdělují z pěstitelského hlediska, a to na mandarinky, grapefruity, pomerančovníky, šedoky a kyseloplodé citrusy; nicméně některé citrusy nespadají do žádné z těchto skupin, jiné jsou v důsledku křížení obtížně zařaditelné.


== Seznam významných druhů ==


=== Mandarinky ===
Citrus reticulata Blanco – mandarinka obecná
Citrus unshiu – sacuma (satsuma)
Citrus deliciosa – mandarinka středozemní (kultivar mandarinky obecné)
Citrus clementina – mandarinka klementina (kultivar mandarinky obecné)
Citrus tangerina – mandarinka tanžerina (kultivar mandarinky obecné)


=== Grapefruity ===
Citrus paradisi – grapefruit


=== Pomerančovníky ===
Citrus sinensis – pomerančovník
Citrus aurantium – brigarádie


=== Šedoky ===
Citrus grandis (L.) Osbeck (syn. Citrus maxima) – pomelo (též šedok, pumelo)


=== Kyseloplodé citrusy ===
Citrus limon (L.) Burm.f. – citroník (též citronovník) – jeho plodem je citron
Citrus medica L. – cedrát (jehož kultivrem je etrog)
Citrus aurantifolia (L.) Swingle – kyselý lajm
Citrus latifolia – tahitský lajm
Citrus meyeri – meyer
Citrus limetta Risso – limeta
Citrus macrophylla – alemou
Citrus jambhiri Lush. – džambiri (též rough lemon)
Citrus limonia – rangpur
Citrus hystrix DC. – kafrová limeta (mauricijská papeda)


=== Hybridní druhy ===


=== Ostatní citrusy ===
Citrus ichangensis – ičangkan, též ičangská papeda
Citus junos – jutzu
Citrus nobilis Lour. – citroník ušlechtilý
Citrus tachibana (Makino) T. Tanaka
Citrus madurensis Lour.
Citrus media


=== Příbuzné rody ===
Poncirus trifoliata, Citrus trifoliata – citronečník trojlistý
Fortunella japonica – kumquat


== Odkazy ==


=== Reference ===
V tomto článku byl použit překlad textu z článku citrus na anglické Wikipe