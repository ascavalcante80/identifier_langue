Efez (řecky Efesos, Ἔφεσος, turecky Efes) bylo jedním z velkoměst iónského Řecka v Malé Asii, které se nacházelo v Lýdii na pobřeží Egejského moře (dnes několik kilometrů od pobřeží v İzmirské provincii asi 50 km jižně od İzmiru). Založili jej kolonisté především z Athén. Ke zříceninám Efesu se lze dostat dnes z přístavu Kusadasi.


== Dějiny starověkého Efesu ==

Místo bylo známé již ve 2. tisíciletí př. n. l., neboť se nám dochovalo v chetitských textech, kde je zřejmě totožné s osídlením zvaným Apasa – důležitým střediskem pod vlivem chetitské a mykénské kultury. Asi v 10. století př. n. l. začalo osídlení místa jónskými Řeky.
Až do dobytí města lydským králem Kroisem roku 560 př. n. l. ležel Efesos severně od pozdější metropole. K městu přiléhal chrámový okrsek Artemidina chrámu (Artemision), jednoho ze sedmi divů starověkého světa a největším chrámem na světě. Chrám byl obnoven a rozšířen thráckým králem Lysimachem roku 296 př. n. l. V této době se Efesos stává důležitým centrem o rozloze téměř 350 ha. Od roku 189 do roku 133 př. n. l. náležel Efesos pergamskému království, od roku 133 př. n. l. pak náležel k římské říši.

Tehdy se stal Efesos jedním z nejdůležitějších měst říše. Ve městě vyrostlo mnoho nových staveb, které financovali bohatí občané. Město se stalo sídlem prokonzula a provincie Asie. V pozdní antice se stává město též důležitým poutním místem, sídlem biskupství a střediskem (správní) diecéze Asiana. Městu dodávala na významu též knihovna a divadlo, které bylo největší na světě a do něhož se vešlo až 50 tisíc diváků. V Efesu byly vystavěny též lázně (termae), v nichž byly instalovány zřejmě první kryté toalety s kanalizačním odpadem.
Efesos je zmiňován též v Novém zákoně. List Efezským sepsal apoštol Pavel křesťanům v Efesu. Podle legendárního podání se v Efesu usídlila po Ježíšově ukřižování jeho matka Maria společně s jeho učedníkem Janem. Jejich údajné bydliště 7 km od Selcuku má být místem odchodu Panny Marie ze života a poutním místem.
Do Efesu je adresován též list antiochijského biskupa, sv. Ignáce někdy z roku 106, který patří k raným křesťanským písemným památkám. Roku 431 se v Efesu konal Efezský koncil svolaný císařem Theodosiem II.


== Osobnosti spojené s Efesem ==

Narodil se zde roku 535 př. n. l. filozof Hérakleitos.
Proslavil se zde Hérostratos jakožto žhář Artemidina chrámu.
V Efesu se zdržoval na své cestě do exilu kartáginský vojevůdce Hannibal.
Xenofón z Efesu, autor románu Ephesiaca.
Apoštol Pavel zde na své druhé misijní cestě zakládá církev.
Sv. Jan Evangelista zde zřejmě sepsal své evangelium. Jeho jméno nesl i velký kostel z Justiniánovy doby.
Panna Maria, matka Ježíše Krista se sem měla přestěhovat s Janem z Jeruzaléma a zde se měl také ukončit její život.
Přišla sem také Máří Magdaléna, která zde měla pomáhat apoštolu Janovi a zde také zemřela.
Tiberius Claudius Aristio byl bohatý měšťan, který v římské době usiloval o okázalou výstavbu ve městě.
Sedmispáči, legendární mladíci, které místní obyvatelstvo uctívá až dodnes, kteří se měli podle legendy zachránit před pronásledováním křesťanů dvousetletým spánkem v jeskyni na východním okraji města.
Měl zde být uvězněn i známý Ondatrius Efezský, který se jako zázrakem vymanil z pout vojska a nedaleko 