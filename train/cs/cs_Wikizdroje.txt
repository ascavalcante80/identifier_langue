Wikizdroje (anglicky Wikisource) jsou jeden z wiki projektů nadace Wikimedia, který se zabývá uchováváním volně dostupných (volných či pod svobodnou licencí) dokumentů, jak primárních zdrojů v libovolném jazyce, tak i jejich překladů. Projekt se původně měl nazývat Sourceberg (slovní hříčka: odkazuje na projekt Gutenberg, ale také anglicky source = zdroj, iceberg = ledovec), ale 6. prosince 2003 byl podle výsledků hlasování pojmenován Wikisource.
Wikizdroje fungují na stejném programovém vybavení (MediaWiki) jako ostatní projekty nadace Wikimedia.


== Obsah knihovny ==
Wikizdroje sbírají v digitální podobě dříve (na papíře či digitálně) zveřejněné texty včetně románů, nefikce, dopisů, proslovů, ústavních a dějinných dokumentů, zákonů a dalších. Všechny sbírané texty jsou volné, nebo jejich copyright již vypršel, nebo jsou zveřejněny pod GNU Free Documentation License či svobodnou licencí Creative Commons Attribution ShareAlike (CC-BY-SA). Vítány jsou texty ve všech jazycích včetně překladů.
S výjimkou vlastních překladů existujících volných děl Wikizdroje neposkytují místo pro díla vytvářená přímo přispěvateli do Wikizdrojů.


== Rozsah projektu ==
V červenci 2015 projekt existoval v 65 jazycích. Obsahoval přes 3,7 miliony článků a pracovalo v něm 282 správců. Zaregistrováno bylo přes 2,9 milionu uživatelů, z nichž bylo aktivních více než 2 200 (přispívajících v posledních 30 dnech). Podle počtu článků byla největší francouzská jazyková verze, která obsahovala přes 1,2 milionů článků (32,5 % z celkového rozsahu projektu). Další rozsáhlé verze byly anglická (20,6 %), německá (9,4 %), ruská (8,4 %) nebo hebrejská (4,1 %). 89 % všech článků bylo napsáno v deseti největších verzích.
Česká verze byla 12. v 