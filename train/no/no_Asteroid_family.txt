En asteroidefamilie er en gruppe av asteroider som deler baneelement, slik som store halvakse, eksentrisitet og banehelling, og spektra. Medlemmene er tenkt å være fragmenter av en tidligere asteroidekollisjon.


== Generelle egenskaper ==
Store asteroidefamilier inneholder flere hundre av de kjente asteroidene i tillegg til mange flere, mindre objekter som ennå ikke har blitt oppdaget, eller som ennå ikke har blitt studert. Små tette familier kan ha bare ti identifiserte medlemmer. Omtrent 33 til 35 prosent av asteroidene i hovedbeltet hører til i en familie.
Det finnes omtrent 20-30 anerkjente asteroidefamilier i tillegg til et titals mindre sikre grupperinger. De fleste asteroidefamiliene finner man i hovedbeltet, men flere familielignende grupper, som Pallas-familien, Hungaria-familien og Phocaea-familien ligger ved mindre store halvakse eller større inklinasjon enn hovedbeltet.
En familie har blitt foreslått i forbindelse med det store transneptunske-objektet 2003 EL61. Noen studier har forsøkt å finne bevis for kollisjonsfamilier blant jupitertrojanene, men så langt fins det ikke konkluderende slike.


== Opphav og utvikling ==
Asteroidefamiliene er tenkt å være resultat av kollisjoner mellom asteroider. I mange eller de fleste tilfellene ble opphavslegemet knust og delt i småbiter, men der er også flere familier som stammer fra et større nedslagskrater som ikke ødela opphavslegemet (f eks Vesta-, Pallas-, Hygiea- og Massalia-familiene). Slike kraterfamilier består typisk av et enkelt stort legeme i tillegg til en sverm av andre asteroider 