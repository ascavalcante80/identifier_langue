Zwolle er hovedstaden i den nederlandske provinsen Overijssel. Byen har 117 663 innbyggere (2008) og ligger ved elvene IJssel, Zwarte Water, Aa og Vecht. Zwolle er en tidligere Hansaby. Zwolle fikk bystatus i 1230 og det er mange historiske bygg fortsatt til stede i byen.


== Historie ==
Området har vært bosatt siden steinalderen og i romertida var området bosatt av saliske frankere.
Den moderne byen ble grunnlagt rundt 800 av frisiske kjøpmenn og troppene til Karl den store. Navnet Zwolle kommer av ordet Suolle, som betyr «ås» (jfr. det norske verbet «å svelle»). Denne åsen er mellom de fire elvene rundt byen, IJssel, Vechte, Aa og Zwarte Water. Åsen var det eneste i området som ikke ble oversvømmet av flom fra elvene.
Zwolle ble først nevnt i skriftlige kilder i 1040 da ei kirke til St. Mikael ble bygd. Kirka ble renovert i første halvdel av 1400-tallet og eksisterer fremdeles som Sint Michaëlskerk.
31. august 1230 ga biskopen av Utrecht Zwolle bystatus og byen ble medlem av Hansaforbundet i 1294. I 1361 ble byen med i krigen mellom Hansaforbundet og Valdemar IV av Danmark. I 1370 slutta Stralsundtraktaten krigen og Zwolle fikk en vitte, en handelskoloni, i Skåne i Sverige. Zwolle var også en av hansabyene som drev handel på Bryggen i Bergen. Gullalderen for Zwolle kom på 1400-tallet. Det ble drevet mye handel langs elvene og byen hadde et stort fiskemarked og det viktigste kvegmarkedet i Nederland etter Rotterdam. Andre viktige næringer var bomullsprodukusjon, jernproduksjon, båtbygging, farging og bleking, spinning, taulaging og saltproduksjon.


== Transport ==
Flere hovedveier går forbi Zwolle og siden 1864 har byen hatt jernbanestasjon. I dag går det tog i sju retninger fra Zwolle (Kampen, Leeuwarden, Groningen