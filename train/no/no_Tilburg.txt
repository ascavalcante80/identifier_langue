Tilburg er en kommune og by i Nederland i den sørlige provinsen Noord-Brabant. Tilburg kommune inkluderer også landsbyene Berkel-Enschot og Udenhout. Det er den sjette største kommunen i landet med litt over 200 000 innbyggere.
Tilburg universitet (tidligere Katholieke Universiteit Brabant) ligger i Tilburg.
Det er tre jernbanestasjoner i kommunen: Tilburg Centraal, Tilburg West og Tilburg Reeshof. Den høyeste bygningen i Tilburg er tårnet Westpoint med en høyde på 141,3 meter.


== Historie ==
Tilburg ble først nevnt i 709 og etter dette hører man ikke mer om Tilburg på et par hundre år. Sent i middelalderen var ikke Tilburg mer enn en samling av små grender. En av disse var Oost-Tilburg, som lå rundt en liten borg eller Motteburcht på en liten ås. Borgen var trolig av tre og ble revet etter noen århundrer. På 1300-tallet fikk Tilburg sammen med Goirle status som landgods og flere adelsherrer styrte over godset. De fikk inntektene sine fra skatter, bøter og renter som landsbyboerne betalte.
På 1400-tallet bygde en av herrene av Tilburg, Jan van Haestrecht, Tilburg borg. I 1858 ble borgen revet for å gi plass til en fabrikk. Borgen er fremdeles avbildet på byvåpenet. I 1803 ble Goirle skilt fra Tilburg og i 1809 fikk Tilburg byrettigheter. Dette året hadde byen cirka 9 000 innbyggere.
De fattige bøndene rundt Tilburg livnærte seg på å selge ull, og begynte etterhvert å veve selv. Etterhvert vokste ullindustrien se