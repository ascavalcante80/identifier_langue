Teheran (persisk: تهران) er hovedstaden i Iran. Teheran har et innbyggertall på ca. 8,4 millioner 1. januar 2004).
Nord for byen ligger Midtøstens høyeste fjell, Damavand, som er over 5600 meter høyt.
Byen har 50 universiteter, flere museer og moskeer og er Irans handels- og industrisentrum med mer enn halvparten av landets industri. Byen ligger på et høyfjellsplatå, gjennomsnittlig høyde er 1200 moh. Byen har to internasjonale flyplasser, de heter Teheran/Mehrabad og Imam Khomeini International Airport, begge ligger et stykke utenfor byen. Byen har også det sjette høyeste tårnet i verden Bordche Milad. Byen har også den fjerde største fotballstadion i verden som har plass til 100 000 til 120 000 tilskuere, Azadi stadion (frihetens stadion).
I 1999 startet byggingen av et nytt undergrunns transportsystem med 3 linjer (åpnet i 2001). Planleggingen av undergrunnssystemet har foregått siden 1970-årene, men ble stoppet som følge av den islamske revolusjon og krigen mot Irak. Teheran er ofte dekket av smog, på grunn av all forurensningen. Omtrent syv personer dør hver dag på grunn av sykdommer i forbindelse med dårlig luft.
Flertallet av Tehran og forstedene er befolket av persisktalende folkeslag, med store kurdiske og aserbadjanske minoriteter.


== Etymologi ==
Det knytter seg forskjellige teorier til opprinnelsen av navnet Teheran.
Teherans offisielle hjemmeside skriver at Teheran kommer av det persiske ordet «Tah», som betyr ende eller bunn, og «Ran», som betyr fjellskråning. Teherans geografiske plassering tatt i betraktning, ved bunnen av Elburzfjellenes skråning, virker denne forklaringen som den mest sannsynlige for opprinnelsen av byens navn (دامنه ی بین دو کوه).
En annen teori bygger på at ordet Teheran stammer fra Tiran/Tirgan, «Boligen til Tir» (Tir er guden i zoroastrismen som svarer til den romerske Merkur). Den eldgamle partiske byen Tiran var nabo til byen Mehran («Boligen til Mehr/Mithra», zarathustrianismens solgud). De var begge bare landsbyer i forstedene til den store byen Rayy. Mehran eksisterer fortsatt og utgjør et boligområde i Teheran. Det samme gjelder Rayy, som i dag er en forstad til Teheran i sør.
Den tredje teorien er at Teheran betyr «et varmt sted», motsatt «et kaldt sted» (eksempelvis Shemiran- et kjøligere distrikt i det nordlige Teheran. Noen tekster omkring dette emnet hevder at Teheran på persisk betyr «varm fjellskråning» (دامنه گرم).


== Historie ==

Arkeologiske utgravninger indikerer at mennesker har bebodd området som nå er Teheran fra minst 5-6000 år før Kristus.
På 800-tallet er Teheran kjent som en landsby, men mye mindre enn nabobyen Rayy. Hamdallah Mustawfi nevner i sitt skrift Nuz'hat al-Qulub (1240) Teheran som en berømt landsby. På det tidspunktet hadde antagelig en del beboere fra Rayy flyttet over til Teheran etter mongolenes herjinger i Ravy på ellevehundretallet.
Den første europeeren vi kjenner som skrev om Teheran er den spanske diplomaten Ruy González de Clavijo som besøkte byen i 1404.
Han beskriver stedet som behagelig og vel forsørget med mange slags produkter. Det fantes en kongelig residens (posada) der diplomaten var innkvartert og minst to andre betydelige bygninger, hvorav den ene var bebodd av Timurs svigersønn. Timurid-palasset var i følge Clavijo plassert rundt 8 kilomenter fra Ravy, som han hevder på det tidspunktet var forlatt (agora deshabitada).
På slutten av femtenhundretallet vendte den safavidiske shahen Tahmasp I sin oppmerksomhet mot landsbyen Teheran og konstruerte en bymur rundt dem. Fra da av var Teheran å regne som en by og den befolkningen begynte å vokse. 
I 1796 flyttet Agha Mohammad Khan Qajar hovedstaden i riket fra Sari i hans hjemprovinse Mazandaran til Teheran. Han var den første persisiske hersker som gjorde Teheran, etterfølgeren av den gamle, store byen Rayy til hovedstad, selv om safavidene og Zand-dystastiet hadde utvidet byen og bygd palasser der.
Argen, en persisk citadell som var bygget under safadidene og Zand-dynastiet ble nå sengrum for det kongelige hoff. Argen inkluderte Golastan palasset (blomesterpalasset, rosepalasset).


== Naturgitte forhold og klima ==
Teheran ligger i det iranske høylandet, omtrent ved 1200 meter høyde og omtrent 10 mil sør for det kaspiske hav. Nord for Teheran ligger Elburzfjellene og elvene Karaj og Jajrood renner fra fjellene og ut ved siden av Teheran.
Klimaet i Teheran er påvirket av høyden, nærheten til Elburzfjellene i nord og ørken i sør. Det kategoriseres som et steppeklima med svært lite regn. Det lille regnet kommer mellom november og mai, og kan komme i form av snø mellom desember og februar. Somrene er svært varme og vintrene kan bli kalde. Klimaet kan variere noe mellom de ulike delene av Teheran grunnet høydeforskjell og nærhet til fjellene.


== Sport ==

I 1974 var Teheran den første byen i Midtøsten som ble vert for Asialekene. Arrangementet hadde 2 363 deltagere fra 25 stater. Azadi er T