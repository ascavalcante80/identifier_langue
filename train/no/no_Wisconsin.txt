Wisconsin er en delstat i det sentrale USA. Den ligger i midtvesten og har grense mot Michigan i nord og øst, Illinois i sør, Iowa i sørvest og mot Minnesota i vest. I øst grenser staten mot Michigansjøen. Wisconsin har fått tilnavnet Badger State.


== Historie ==
Den første europeeren, den franske oppdageren Jean Nicolet (1598–1642), kom til området i 1634. De første permanente bosetningene ble etablert i 1670 av franske handelsmenn og misjonærer. Det var en del av Ny-Frankrike og det kom under britisk kontroll i 1763 og de avstod territoriet til USA i 1783. I 1787 ble det en del av Nordvest-territoriet og fra 1800 en del av Indiana-territoriet. På begynnelsen av 1800-tallet kom nybyggere fra Europa, da fremst fra den nordvestlige delen, til området og særlig fra Norge. I 1832 brøt Black Hawk-krigen ut, der indianerne som befolket området tapte – Abraham Lincoln deltok i krigen. I 1836 ble det opprettet et territorium med navnet Wisconsin-territoriet og i 1848 ble en del av det østlige territoriet til USAs 30. delstat. I perioden 1840–1850 var nesten to tredjedeler av befolkningen av norsk opprinnelse. Den første norsk-amerikanske avisen, Nordlyset, ble grunnlagt i denne delstaten i 1847 og immigrantpioneren James Denoon Reymert fra Farsund var redaktør.


== Demografi ==
Wisconsin har alltid vært en etnisk heterogen stat. Mellom 1850 og 1900 kom det mange tyskere til staten, spesielt til de østlige delene. Det kom også en del skandinaver, som bosatte seg i nordvest. Etter 1900 kom det mange polakker, og etter andre verdenskrig mange afro-amerikanere.
Pr. 2005 er 91% av innbyggerne hvite. 6,5% er afro-amerikanere. Den største etniske gruppen er tyskættede (42,6%), irskættede (10,9%), polskættede (9,3%) og norskættede (8,5%).
85% av Wisconsins innbyggere definerer seg som kristne. 55% tilhører protestantiske trossamfunn, og 29% er katolikker.


== Økonomi ==
Wisconsin hadde i 2004 et brutto nasjonalprodukt på 211,7 milliarder amerikanske dollar. Dette tilsvarer $32 157 pr. innbygger.
Tradisjonelt sett har Wisconsin vært preget av landbruk. Wisconsin er spesielt kjent for sine meieriprodukter, og er den staten i USA som produserer mest ost. Dette gjenspeiles i delstatens kallenavn, «America's Dairyland». Gårdsbrukene er svært små fordi meieridriften er mindre plasskrevende enn korndyrking. Men avkastningen er stor – bare tre stater har større verdiskaping fra kjøtt- og meieriproduksjon enn Wisconsin. Subsidiene til landbruket er følgelig relativt små.
I Wisconsin brygges det en del øl, og byen Milwaukee er tilholdssted for Miller Brewing