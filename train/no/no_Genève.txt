Genève, tysk Genf, er en by i det sørvestlige Sveits, ved den vestre enden av Genfersjøen. Den er hovedstad i kantonen Genève og er, etter Zürich, den nest største byen i Sveits med 184 758 innbyggere (2003), (750 000 med forsteder). Byen ligger i den hovedsakelig franskspråklige delen av landet, Romandie.
Samfunnet (ville de Genève) har en befolkning per desember 2014 på 197 376 innbyggere, og kantonen, som i all vesentlighet er byen og dens forsteder i indre ring, har 482 543 innbyggere. I 2011 hadde den kompakte agglomération franco-valdo-genevoise («Stor-Genève» eller Grand Genève) hadde 915 000 innbyggere i både Sveits og Frankrike (<30 minutters distanse). Innenfor det sveitsiske området, kalt for Métropole lémanique, er det en befolkning på 1,25 millioner. Dette området er i all vesentlighet spredt østover fra Genève mot området Riviera (Vevey, Montreux) og nordøst mot Yverdon-les-Bains i nabokantoen Vaud (<60 minutters distanse).
Byen er blant annet kjent for Genèvekonvensjonene og som Jean-Jacques Rousseaus fødeby, samt som hjemsted for Jean Calvin. Røde Kors ble grunnlagt i Genève, og organisasjonen har sitt hovedkvarter der. Folkeforbundet hadde også sitt hovedkvarter i Genève, og idag ligger mange FN-organer der, i tillegg til flere andre internasjonale organisasjoner.
Like utenfor Genève ligger dessuten den internasjonale forskningsinstitusjonen CERN, delvis i Frankrike og delvis i Sveits.


== Referanser ==
^ «Canton of Geneva Statistics», MS Excel-dokum