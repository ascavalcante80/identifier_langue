William Howard Taft (født 15. september 1857 i Cincinnati i Ohio, død 8. mars 1930 i Washington, D.C.) var en amerikansk republikansk politiker. Han var USAs 27. president 1909–1913 og senere høyesterettsjustitiarius 1921–1930, og er den eneste som har vært hatt begge disse vervene.
Før han ble president, var Taft statsadvokat i USAs høyesterett 1890–1892 og dommer i ankedomstolen for USAs 6. rettskrets 1892–1900. I 1900 ble han utnevnt til den første sivile, amerikanske generalguvernøren på Filippinene. Fire år senere ble han krigsminister under president Theodore Roosevelt, et forsøk fra Roosevelt på å forberede sin daværende politiske allierte på å bli hans håndplukkede etterfølger som president. Taft viste sine evner som problemløser, og fungerte ved noen anledninger i rollen som utenriksminister.
Med Roosevelts folkelige støtte bak seg vant Taft en overlegen seier i presidentvalget i 1908. De tilhørte begge den progressive fløyen i Det republikanske parti. Som president prioriterte Taft en utvidet antitrustlovgivning, konkurransetilsyn, reformer i føderal forvaltning, forbedring av posttjenestene og innføringen av det 16. tillegg til USAs grunnlov. Utenrikspolitisk ønsket han å fremme økonomisk utvikling i Latin-Amerika og Asia gjennom «dollardiplomati». Han utviste besluttsomhet og beherskelse i møte med revolusjonen i Mexico. Den resultatorienterte Taft manglet forståelse for den folkelige mottagelsen av avgjørelsene hans, og støtte ifra seg velgere i viktige valgkretser. Han led et stort tap i presidentvalget i 1912, der Taft måtte se seg slått av både Woodrow Wilson fra Det demokratiske parti og Roosevelt, som hadde tatt initiativ til Det progressive parti.
Taft var den tyngste presidenten, og veide ca. 150 kg. Etter tiden som president tilbragte han tiden med akademiske sysler, voldgiftsarbeid og fremme av verdensfred gjennom League to Enforce Peace. Etter den første verdenskrig ble han i 1921 nominert til høyesterettsjustitiarius av president Warren G. Harding. Taft skjøttet dette vervet frem til måneden før sin død i 1930.


== Sitater ==
«Ikke skriv sånn at du blir forstått, skriv sånn at du ikke kan bli misforstått».
«Anti-semittisme er et giftig ugress som bør bli røsket opp. Det har intet å gjøre i Amerika»
«Politikk, når jeg driver med det, gjør meg kvalm.»
«Presidenter kommer og går, men Supreme Court (Høyesterett) består.»
«Jeg er redd for at jeg stadig er en skuffelse for partiet mitt. Faktum, er at desto len