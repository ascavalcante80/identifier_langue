Et nettsted (engelsk Website) er en samling av relaterte nettsider som (vanligvis) ligger under samme domenenavn. Nettsteder er tilgjengelige i et nettverk, som regel internett, men kan også være i et lokalt datanett. Nettstedets sider kan aksesseres gjennom URLer. Summen av alle offentlig nettsteder utgjør til sammen World Wide Web (av og til fornorsket verdensveven).
Inngangssiden på nettstedet en kommer til når en besøker et domenenavn uten å angi hvilken spesifik side de skal besøke er ofte kalt hjemmesiden, startsiden, eller forsiden. Nettsteder består av en samling tekstdokumenter, nettsider. Disse består av tekst med formateringskoder i markeringsspråket HTML. Sidene kan inkludere bilder fra medieelementer som er lagret på andre nettsteder, og lenker til andre nettsteder. En nettside kan inkludere elementer fra andre nettsteder ved hjelp av egnede teknologier (som for eksempel RSS). Nettsider blir hovedsakelig aksessert og transportert over hypertekstoverføringsprotokollen HTTP. Brukerapplikasjonen, oftest en nettleser, viser vanligvis innholdet på nettsiden i henhold til markeringsinstruksjonene på en dataskjerm.
Sidene på et nettsted kan være organisert på flere måter. Ofte gjenspeiler sidene hvordan nettsidene ligger lagret i filsystemet på webtjeneren (skråstrek i URLen, /, representerer da en mappe/katalog i filenes lagring). I nettsteder laget med nyere publiseringssystemer er nettsideinnholdet på nettstedet (vanligvis) ikke lagret som filer, men normalt i databaser. Organiseringen av sidene på nettstedet og URL-strukturen er da styrt av innstillinger i publiseringssystemet. I tillegg til å navigere mellom sidene gjennom lenker i teksten, har de aller fleste nettsteder navigasjonsmenyer (oftest til venstre, eller toppmeny) for å hjelpe brukerne til å finn