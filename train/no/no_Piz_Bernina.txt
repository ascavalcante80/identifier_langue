Piz Bernina er med sine 4049 moh den høyeste fjelltoppen i Øst-Alpene. Den ligger i Berninamassivet på grensen mellom Sveits (Graubünden) og Italia (Lombardia). Selve toppen ligger på sveitsisk side av grensen og rundt 200 m fra denne. Nærmeste større sted er St. Moritz i Engadin.
Piz Bernina ligger på en nord-sør-gående egg som i sør begynner på toppen La Spedla (4020 moh.) på grensen mellom Sveits og Italia. Dalene på begge sider av eggen er dekket av isbreer: Vadret da Tschierva i vest og Vadret da Morteratsch i øst.
Piz Bernina bestiges enklest fra sør med utgangspunkt i hytta Rifugio Marco e Rosa sør for La Spedla. Herfra følger man søreggen (Spallagrat) opp mot toppen. Det er også mulig å bestige toppen via nordeggen (Biancograt).


== Fotnoter ==
^ Piz Berninas referansesadel er Malojapasset (1815 moh).
