Zimbabwisk dollar var den offisielle valutaen i Zimbabwe mellom 1980 og 12. april 2009. Den zimbabwiske dollaren var delt inn i 100 cents. Den ble vanligvis forkortet med dollartegnet $, eller Z$, for å skille den fra andre dollar-valutaer. Den var en av de minst verdifulle valutaene i verden. På grunn av den store inflasjonen i Zimbabwe samt tre revalueringer, ble dollaren til slutt suspendert helt den 12. april 2009. I dag benyttes andre valutaer for transaksjoner i Zimbabwe, først og fremst sørafrikansk rand, amerikansk dollar og botswansk pula.


== Historie ==
Den zimbabwiske dollaren avløste den rhodesiske dollaren som var landets valuta fra 1970 til 1980. Zimbabwe-dollaren var opprinnelig en halv britisk pund. Rhodesia fulgte Sør-Afrika, Australia og New Zealand da de opptok desimalsystemet, og bestemte seg da for å bruke halvpund istedenfor helpund. Grunnen til at navnet «dollar» ble valgt, kom av det faktum at den reduserte verdien av den nye enheten var nærmere en amerikansk dollar enn et britisk pund.


=== Første dollar ===
Den første zimbabwiske dollaren ble introdusert i 1980 og erstattet den rhodesiske dollaren til samme verdi. Den første ISO 4217-koden var ZWD. Da valutaen ble introdusert var den mer verdt enn amerikansk dollar, hvor 1 zimbabwisk dollar = 1,47 amerikanske dollar. Til tross for dette, falt verdien av valutaen drastisk de neste årene, og 26. juli 2006 hadde den zimbabwiske dollaren falt ned til én million mot britisk pund.


=== Andre dollar ===
I oktober 2005 proklamerte Dr. Gideon Gono, leder for Reserve Bank of Zimbabwe, at «Zimbabwe vil få en ny valuta neste år». Nye sedler og mynter skulle erstatte den daværende zimbabwiske dollaren. Gono oppga intet navn for den nye valutaen. I juni 2006 fastslo visefinansminister David Chapfika at Zimbabwe måtte oppnå makroøkonomisk stabilitet (dvs. tosifret inflasjon) før en ny valuta ville bli introdusert.
Dollaren ble revaluert den 1. august 2006 hvor 1 revaluert dollar = 1000 gamle dollar. Den nye dollaren ble delt inn i 100 cents, selv om cents aldri ble brukt i praksis. Samtidig som revalueringen senket styresmaktene veriden på dollaren med 60 % mot den amerikanske dollaren, fra 101 000 gamle dollar (101 revaluert) til 250 revaluerte dollar. ISO ga i utgangspunktet en ny valutakode til den revaluerte valutaen, nemlig ZWN, men Reserve Bank of Zimbabwe kunne ikke takle et valutabytte. Derfor forble valutakoden ZWD. Revalueringen, som Gideon Gono kalte «Operation Sunrise», ble fullført 21. august 2006. Det er anslått at omtrent ti trillioner gamle zimbabwiske dollar (22 % av pengemengden) ikke ble byttet inn i denne perioden.
Neste år, den 2. februar 2007, avslørte RBZ at en ny (tredje) dollar ville bli utgitt snart, og det ble gitt noen detaljer om de nye sedlene. Med firesifret inflasjon på den tiden, forble sedlene på lager. I samme måned erklærte RBZ at inflasjon var ulovlig, og forbød all heving av priser på visse handelsvarer mellom 1. mars og 30. juni 2007. Flere ledere av zimbabwiske firmaer ble arrestert for å ha økt prisene på sine produkter. Generelt sett enes økonomer om at slike tiltak er ineffektive og ikke vil løse slike problemer over tid.
Økonomist Eddie Cross rapporterte den 15. juni 2007 at «det er snakk om at nasjonalbanken vil fjerne tre nuller til fra valutaen neste uke, og det vil bety av én zimbabwisk dollar vil være lik én million av den gamle dollaren. Kaos regjerer innen handel og industri, og de i offentlig sektor er paniske»
Den Zimbabwiske dollaren ble igjen revaluert den 6. september 2007, denne gangen senket med 92 %, som ga en offisiell vekselsrente på 30