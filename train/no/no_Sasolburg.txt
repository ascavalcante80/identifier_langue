Sasolburg er en stor industriby nord i provinsen Free State i Sør-Afrika, tett opp til grensen mot provinsen Gauteng. Sasolburg er videre delt inn i tre områder: Sasolburg sentrum, Vaalpark (en mer velstående klynge av drabantbyer som ligger ca. 5 km fra Sasolburg sentrum) og Zamdela (en township eller et område tidligere forbeholdt den sorte befolkningen). De fleste hvite innbyggerne i Sasolburg snakker afrikaans som morsmål, mens de fleste sorte snakker sesotho som førstespråk.
Byen ble etablert i 1954 for å kunne tilby boliger og velferd for ansatte i Sasol (tidligere kjent som «Suid-Afrikaanse Steenkool-, Olie-en Gasmaatskappy» eller Sørafrikanske kull, olje og gassanlegg). Den første installasjonen (Sasol 1) var et pilotanlegg for å raffinere olje fra kull på grunn av mangel på petroleumreserver. Kullreservene i landet var og er fremdeles omfattende. Den politiske utviklingen på slutten av 1960-tallet og begynnelsen av 1970-tallet (særlig handelsboikott grunnet apartheid) ga driften av pilotanlegget høy prioritet hos regjeringen. Planene ble lagt for et produksjonsanlegg som skulle bygges i Eastern Transvaal å produsere ca. 25% av det nasjonale behovet. Den nye byen Secunda ble bygget for å huse ansatte for bygging og drift på det som ble kjent som Sasol 2 og Sasol 3 (Secunda CTL).
Sasolburg var gjenstand for et angrep fra Umkhonto vi Sizwe (MK) – African National Congresss militære gren – i 1980. Stort sett viste angrepet seg å være ineffektivt i forhold til å sabotere produksjonsprosessene i anlegget, men propagandaeffekten av angrepet var betydelig.
Sasolburg ligger høyt over havet, noe som gir byen et svært tørt klima. Den ligger ved elva Vaal som skiller Free State fra det som var tidligere provinsen Transvaal, og ligger ikke langt fra Vaal demning 