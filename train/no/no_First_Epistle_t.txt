Paulus’ første brev til korinterene, også kalt første korinterbrev, er et av brevene som bærer apostelen Paulus’ navn, og er i den kanoniske rekkefølge den syvende boken i Det nye testamente. Brevet regnes til de brev som med sikkerhet kan sies å være skrevet av Paulus. I norske bibelhenvisninger forkortes brevet etter bibelselskapets standard «1Kor».


== Innhold ==
Brevet er skrevet som et svar på et brev korinterene har skrevet til Paulus. Paulus har og skrevet et tidligere brev til korinterene, dette brevet er gått tapt. Utenom brevvekslingen har Paulus også fått muntlige rapporter fra medlemmer av Korintermenigheten Nyhetene fra Korint er på mange måter lite oppløftende, menigheten er delt og full av stridigheter. Brevet formaner derfor om enhet og samhold. 1Kor 1,10 blir av mange sett på som hovedtesen i brevet: Jeg formaner dere, søsken, ved vår Herre Jesu Kristi navn, at dere må være enige. La det ikke være splittelse blant dere, men stå sammen i syn og tanke.(NT05)
Et annet innholdsmessig særpreg er de mange «Når det gjelder» (peri de) avsnittene, hvor Paulus svarer på ulike problemstillinger. Forhold som offerkjøtt, ekteskapet og nådegavene blir behandlet i disse avsnittene. Noen forskere peker her på en mulig sammenheng mellom disse avsnittene og brevet Paulus mottok fra Korint.
En av de mest siterte delene av Bibelen er 1Kor 13. I Bibelselskapets oversettelse av 1978 har det fått overskriften «Kjærlighetens vei», det er også kjent som «Kjærlighetens evangelium». Det er her Paulus framholder at ingen nådegaver eller offer har verdi eller betydning om de ikke er av kjærlighet. Det er svært poetisk språk, og herfra stammer kjente sitat som «Kjærligheten utholder alt, tror alt, håper alt, tåler alt» (v.7) og «Så blir de stående disse tre: Tro, håp og kjærlighet. Men størst av dem er kjærligheten» (v.13).
Brevet inneholder et sitat fra komedieforfatteren Menandros (ca. 342-291 f.Kr.) i kapittel 15, vers 33: «Ta ikke feil! 'Dårlig selskap ødelegger gode vaner.'» Sitatet stammer fra Menandros' komedie om en kurtisane, Thais,.


== Forfatter, datering og avfattelsessted ==
Det er enighet blant bibelforskere om at dette brevet er skrevet av apostelen Paulus. Det er sannsynligvis skrevet år 55 eller 56 i Efesus, jfr. 1Kor 16.8. Det er likevel to unntak. Det første er 1Kor 11,2-16 Kvinnene i menigheten som omhandler bruk av hodeplagg i kirken. Her antar flere forskere at teksten er satt inn senere. 1Kor 14,34-35 har det vært mye debatt om. Det er bedre kjent som versene om at «Kvinnen skal tie i forsamlingen». Grunnen til at man er i tvil er at i enkelte manuskripter, så plasseres versene til slutt i kapittelet. I tillegg er det en for Paulus ukarakteristisk apell til loven. Videre, så kommer versene i konflikt med 11,2-16 der kvinner nettopp kan tale i forsamlingen.


== Referanser ==
^ Når det gjelder det dere skrev om... 1Kor 7,1a
^ Jeg skrev i brevet til dere..., 1Kor 5,9
^ For noen av Kloes folk har fortalt meg 1Kor 1,11
^ Jeg er glad for at Stefanas, Fortunatus og Akaikos er kommet 1Kor 16,17.
^ Det Norske Bibelselskap - Bibel.no: Paulus’ første brev til korinterne 15:33
^ Stuart Kelly: The book of lost books (s. 59), forlaget Random House, New York 2005, ISBN 1-4000-6297-7
^ Gerhardson, Birger: En bok