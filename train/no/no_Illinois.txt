Illinois (uttales [ˌɪ.lɨˈnɔɪ], [Ill-i-nå'i]) er en delstat i Midtvesten i USA med tilnavnet Praire State (prærie-staten). Den grenser mot Michigansjøen i nordøst, Indiana i øst, Kentucky i sørøst, Missouri i sørvest, Iowa i nordvest og mot Wisconsin i nord. Hovedstaden er Springfield, og den største byen er Chicago.


== Geografi ==
Illinois er delt i tre distinkte deler. Området rundt Chicago ligger ved Michigansjøen, og er tett befolket. Området er også sterkt industrialisert.
Den sentrale delen av staten består av flat prærie, og er tynnere befolket. Hovednæringsveien i denne delen av staten er landbruk. Hovedstaden Springfield ligger i det sentrale Illinois.
Den sydlige delen av Illinois ligger i møtepunktet Mississippi og Ohioelven. Denne delen av staten kalles Little Egypt. Her er landskapet mer variert, og klimaet varmere. Tidligere var dette bomullsland, i nyere tid utvinnes olje og kull.


== Historie ==
De første europeerne i området var de franske oppdagerne Jacques Marquette og Louis Joliet i 1673. Illinois ble derfor underlagt Frankrike, helt til det ble avstått til Storbritannia i 1763. I 1778 gjorde Virginia krav på Illinois, et krav de gav opp i 1783. Illinois ble da innlemmet i Nordvestterritoriet.
I 1818 ble Illinois USAs 21. stat. Området hadde på denne tiden 55 000 innbyggere.
President Abraham Lincoln var fra illinois, og bodde her mesteparten av livet. Under den amerikanske borgerkrigen var Illinois en viktig stat på Unionens side, og bidro med 250 000 soldater.
Etter at Michigansjøen fikk kanalforbindelse gjennom først Illinois and Michigan Canal i 1848, og deretter utvidet gjennom Chicago Sanitary and Ship Canal i 1900 til Mississippielven, vokste Chicago sterkt. Byen ble etterhvert et jernbaneknutepunkt, og ble kjent for sin kjøttindistri. Fra 1870 til 1900 vokste Chicago fra 300 000 til 1,7 millioner innbyggere.


== Demografi ==
Pr. 2010 har Illinois et innbyggertall på 12 830 632. To tredjedeler av disse bor i Chicagoområdet, og 43% i Cook County alene.
De største etniske gruppene i Illinois er tyskættede (19,6%), afro-amerikanere (15,1%), irskættede (12,2%), meksikanskættede (9,2%) og polskættede (7,5%).
80% av innbyggerne i Illinois er kristne. 50% tilhører forskjellige protestantiske trossamfunn, og 30% er katolikker. De fleste katolikkene er konsentrert i Chicagoområdet. Rundt Chicago bor det også en del jøder.


== Økonomi ==
Kilde: The World A