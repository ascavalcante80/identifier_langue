Toyota Motor Corp. (TMC) (japansk: トヨタ自動車株式会社) er verdens største bilprodusent med hovedkontor i Toyota, Aichi prefekturet i Japan. Målt i omsetning er selskapet den største bilprodusenten i verden, med en omsetning på 1 038 milliarder kroner (2004).
Fra 2008 har Toyota vært verdens største bilprodusent målt etter antall solgte enheter. Denne posisjonen hadde inntil da vært holdt av General Motors gjennom 77 år. Toyota solgte 8 970 000 biler i 2009 mens GM endte på 8 350 000. I 2010 var Toyotas salg 8 418 000 enheter, GM nådde 8 390 000.
TMC er en del av og det største selskapet i Toyotagruppen. TMC eier og driver selskapene som produserer og markedsfører bilmerkene Toyota, Lexus, Scion og delvis av Daihatsu.


== Historie ==


=== Det startet med en vevstol ===
Opprinnelsen til Toyota-selskapet er virksomheten i selskapet Toyoda Automatic Loom, et familieselskap som produserte automatiske vevstoler. En egen bilavdeling ble startet i september 1933, og den første motoren, kalt Type A, ble laget i 1934. Denne ble brukt i den første personbilen, A1, som kom i mai 1935, og i den første lastebilen, G1, som fulgte i august samme år. Selskapet fulgte opp med ytterligere en personbil i 1936, kalt AA.


=== Toyota Motor Co. og 2. verdenskrig, 1936-1946 ===
Toyota Motor Co. ble etablert som et uavhengig selskap i 1937. Man valgte bevisst å forvanske skrivemåten på familienavnet (Toyoda) av tre grunner:
Tydeliggjøre skillet mellom grunnleggerens privatliv og yrkesliv.
Forenkle uttalen.
Gi virksomheten en heldig start; Toyota er et bedre navn enn Toyoda, fordi åtte er et lykketall og det kreves åtte bevegelser for å skrive Toyota på katakana, det enkleste av de fire japanske skriftspråkene.
Under Stillehavskrigen produserte selskapet lastebiler for den japanske keiserlige hær. På grunn av alvorlig materialmangel i Japan ble bilene laget så enkle som mulig, og lastebilene hadde på grunn av dette for eksempel bare én frontlykt plassert midt på panseret. Heldigvis for Toyota sluttet krigen kort tid før et planlagt bombeangrep på Toyota-fabrikkene i Aichi.


=== Kommersiell produksjon starter, 1947 ===
Den kommersielle produksjonen av personbiler startet i 1947 med modellen SA. I 1950 ble det opprettet et eget salgsselskap, Toyota Motor Sales Co. som var i drift frem til juli 1982. I april 1956 ble forhandlerkjeden Toyopet etablert.
Toyota har utviklet seg til å bli en av verdens største bilprodusenter. I tillegg til merket Toyota, produserer og markedsfører selskapet småbiler under navnet Daihatsu, tyngre kjøretøyer under Hino-merket, luksusbiler med navnet Lexus samt Scion som skal appellere til unge kjøpere.
Toyota er verdens største bilprodusent. Selskapet driver svært lønnsomt og har store kontantbeholdninger, så store at mange lands beholdninger blir små i forhold.
Toyota lager biler som verden over har et svært godt renommé for kvalitet, førsteklasses ingeniørarbeid, og for å gi mye for pengene. Enkelte mener bilene har et anonymt design og at de mangler den rendyrkede stilen de mindre produsentene tilbyr. Toyota har imidlertid et av de største modelltilbudene som finnes på markedet, og i tillegg til sikre volummodeller og populære bestselgerer, lager selskapet en rekke spennende sportsbiler, da særlig Celica, MR2 og Supra.
Toyota har vist sin evne til å lage spennende biler på flere måter. Både Celica og Corolla har vunnet rally-VM, og totalt står Toyota med sju VM-seire i rally. Toyota har også oppnådd gode resultater i 24-timersløpet i Le Mans og satser nå på Formel 1. Toyotas Formel 1-team holder til i Köln i Tyskland.
På en helt annen arena står selskapet også i en klasse for seg. Mens elbiler flest har floppet, har Toyota et stort antall slike biler i drift. Men hovedsatsingen hos Toyota er lagt i en annen retning. Som en av få har Toyota valgt å satse på å utvikle kommersielle hybridbiler frem til biler med brenselsceller blir en realitet og kan selges med volum. Satsingen har vært svært vellykket.
I dag er allerede 2. generasjon av Toyota Prius på markedet, og av verdens beholdning på om lag 200 000 hybridbiler, er hele 70 % merket Toyota. Tidsskriftet Scientific American utnevnte Toyota til «Business Leader of the Year» i 2003, først og fremst på grunn av satsingen på en kommersielt salgbar hybridbil, Prius. I 2004 ble Prius supplert med Highlander i hybridversjon, verdens første syv-seters SUV med hybridmotor (Canadian Driver Communications, 2004).
Men Toyota har allerede laget en fremtidsrettet utgave av RAV4 som er drevet med brenselceller. Den ble testet på vei i 2002.
I Norge er Toyota en bestselger, samtidig som uavhengige målinger viser at merket har de mest tilfredse kundene.


== Virksomhet verden over ==

Toyota har anlegg for produksjon og montering i alle verdensdeler. Det finnes fabrikker i USA, Australia, Canada, Frankrike, England, Tyrkia, Bangladesh, Indonesia og Syd-Afrika for å nevne noen. Det norske markedet forsynes blant annet med biler fra Frankrike, Storbritannia, Japan og Tyrkia.
Fra 1997 til 2000 var Toyota Camry bestselgende personbil i bilens hjemland, USA. Den ble forbigått i 2001 av Honda Accord, for så å gjenvinne posisjonen med en ny modell i 2002.
Toyota har en rekke SUV-modeller i sitt sortiment. Toyota Land Cruiser er den eldste og lever fortsatt i beste velgående. Denne modellen var Toyotas første eksportmodell og gikk fra Japan til Australia i siste del av 1950-tallet. I Norge er firehjulstrekkeren RAV4 en klar nr. 1 i sitt segment, og også i vårt land er Land Cruiser inne på bestselgerlistene.
Toyota har bygd sin fremgang på en egen produksjonsfilosofi, Toyota Production System, som har elementer som hele bilindustrien prøver å benytte seg av i dag.


== Formel 1-satsingen ==
Toyota har deltatt i Formel 1 siden 2002. Til tross for store investeringer har resultatene hittil vært dårlige.
Designeren Mike Gascoyne ble tatt inn i prosjektet i 2003, og man forventet at hans kompetanse ville føre til bedre resultater for laget, men slik er det ikke blitt så langt. Oliver Panis og Ricardo Zonta er lagets førere for tiden. Cristiano da Matta fikk sparken midt i 2004-sesongen etter at han ikke levde opp til løftene som ble avgitt ved ansettelsen.
For 2005-sesongen sikret Toyota-laget seg signaturene til Ralph Schumacher og Jarno Trulli.


== Mulige navneforvekslinger ==
Toyota er også en by i Aichi i Japan, og er oppkalt etter bilprodusenten. Toyota Center, som er en basketball- og ishockeyarena i Houston, Texas, har også navn etter selskapet.


== Liste over modeller (ikke komplett) ==
Liste over modeller som Toyota produserer, eller har produsert:
Toyota 2000GT (1965) – banebrytende sportsbil, begrenset antall
Toyota Altezza (1998)) Solgt som (Lexus IS),fantes i sedan og stasjonsvogn.
Toyota Aristo
Toyota Avalon
Toyota Avensis
Toyota Auris (2007)
Toyota Aygo
Toyota bB
Toyota Caldina
Toyota Camry – produseres i USA og selges ikke lenger i Norge
Toyota Camry Solara
Toyota Carina
Toyota Celica
Toyota Corolla Levin/Sprinter Trueno Selgtes i Japan. Etterlengtet i Norge.
Toyota Corona/Carina E
Toyota Corona Mark II
Toyota Cressida/Chaser/Mark II
Toyota Crown
Toyota Echo
Toyota FJ40
Toyota FJ45
Toyota FJ55
Toyota FJ60
Toyota FJ62
Toyota GT86
Toyota HiAce
Toyota Highlander
Toyota Hilux pickup
Toyota ist
Toyota Land Cruiser
Toyota Lexcen
Toyota Majesta
Toyota Matrix
Toyota Mega Cruiser
Toyota MR2
Toyota Picnic
Toyota Paseo
Toyota Pickup
Toyota Previa
Toyota Prius
Toyota RAV4
Toyota 4Runner
Toyota Sienna
Toyota Soarer
Toyota Starlet – erstattet av T