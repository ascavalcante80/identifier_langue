Voivodskapet (polsk województwo) har utgjort den primære administrative enhet i Polen siden 1300-tallet.
I henhold til den administrative reformen som trådte i kraft 1. januar 1999 ble 16 nye voivodskap dannet, som erstatning for de tidligere 49 voivodskapene som hadde eksistert siden 1. juli 1975.
Dagens voivodskap er hovedsakelig basert på landets historiske regioner, mens de av 1975–1998 var basert på og navngitt etter individuelle byer. De moderne voivodskapene varierer i areal fra under 10 000 km² til over 35 000 km², og i befolkning fra én million til over fem millioner innbyggere.
Voivodskapene styres av lokale parlament (sejmik województwa) og en voivod (wojewoda) som er provinsens guvernør. Voivodskapene er delt inn i mindre administrative enheter som powiat og gmina.
Den polske termen województwo stammer fra wojewoda. Ordet betydde opprinnelig «hærfører», men brukes i dag kun i betydningen «guvernør».


== Historie ==

De polske voivodskapene har eksistert siden det 14. århundre. Da Polen, sammen med Litauen var på sitt største, kom antallet opp i 41 voivodskap. I det polsklitauiske samveldet ble betegnelsen «voivodskap» også benyttet i de litauiske og storlitauiske områdene. I takt med at Polen ble delt og til slutt forsvant som deler av Tyskland, Russland og Østerrike, opphørte også voivodskapene å eksistere.
Etter første verdenskrig oppstod Polen på nytt som selvstendig stat. Landet ble da inndelt i 17 voivodskap (1921), som fungerte frem til de tyske og sovjetiske invasjonene i 1939.
Etter annen verdenskrig og de faktiske endringene av Polens grenser, ble landet organisert i 16 voivodskap i 1945. Samtidig fikk byene Warszawa og Łódź voivodskapsstatus. Denne inndelingen vedvarte med få endringer i 30 år (noen få voivodskap kom til).
I perioden 1975 til 1998 var Polen oppdelt i 49 mindre voivodskap. De tre minste voivodskapene – Warszawa, Kraków og Łódź – hadde spesiell status som byvoivodskap (byens ordfører var også provinsguvernø