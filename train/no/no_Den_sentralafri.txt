Den sentralafrikanske republikks flagg består av horisontale striper i blått, hvitt, grønt og gult, samt en vertikal rød stripe i midten av duken og en gul stjerne i øverste stripe nærmest stangen.
Flagget til Den sentralafrikanske republikk var opprinnelig tenkt som flagg for en union av de fire landene Tsjad, Gabon, Mellom-Kongo og Ubangi-Sjari i Fransk Ekvatorial-Afrika. Unionsplanene, sammen med flagget, ble fremmet av Barthélemy Boganda, som en del av planene for å gi de franske koloniene i Afrika en friere stilling. Unionen skulle bære navnet Den sentralafrikanske republikk, men da tre av landene som var omfattet av planene stilte seg negative og ble uavhengige på egen hånd, ble både navnet og flagget heftende med området som i kolonitiden het Ubangi-Sjari.
Bogandas flagg Den sentralafrikanske republikk var en kombinasjon av fargene til moderlandet Frankrikes trikolor og pan-afrikanske farger. Stjernen stammer fra partisymbolet til Bogandas parti Mouvement d’Évolution Sociale de l’Afrique Noire (MESAN). Den symboliserer enhet og de fem prinsippene i partiets program: Å sørge for mat, omsorg, utdannelse, husvære og bekledning for landets befolkning.
Etter forklaringen Boganda selv ga symboliserer fargene i de horisontale stripene de fire områdene i Fransk Ekvatorial-Afrika som han ville forene, mens den røde stripen symboliserte Frankrike og blodet som forener alle mennesker. Videre utlegges grønt som å stå for folket som bor i landets skogsområder og gult for de som bor på savannen. Fargene gis en allmenn verditolkning ved at blått sies å stå for storhet, uendelighet og frihet, mens hvitt skal representere renhet, likhet og verdighet. Rødt skal stå for styrke, rettferdighet og kjærlighet, mens gult symboliserer toleranse, gjestfrihet og velgj