Den demokratiske republikken Kongos flagg ble tatt i bruk 18. februar 2006. Landets nye grunnlov fastsatte at man skulle gå tilbake til et flagg som minnet om flagget som ble brukt fra 1963 til 1971, med en noe annen blåfarge, som representerer «fred».
Landet som i dag heter Den demokratiske republikken Kongo har benyttet en rekke flagg.


== 1885-1960 ==
Kongos første flagg ble til ved koloniseringen. I 1885 ble landet omgjort til Kongofristaten og landet fikk som sådant sitt eget flagg. Dette var blått og hadde en gul stjerne i midten. Dette skulle symbolisere sivilisasjonens stjerne som lyser i Afrikas mørke, et klart uttrykk for tidens kolonimentalitet. Flagget ble videreført da landet i 1908 ble omgjort til belgisk koloni.


== 1960-1963 ==
Ved uavhengigheten fra Belgia i 1960 ble kolonitidsflagget endret, men fortsatt slik at flaggduken var blå og hadde en gul stjerne i midten. I tillegg ble seks mindre gule stjerner lagt til og plassert over hverandre ved stangsiden. Disse seks stjernene skulle representere Kongos seks provinser. Den store stjernen i midten skulle symbolisere nasjonal enhet.


== 1963-1971 ==
I 1963 ble symbolikken som heftet ved de seks stjernene uaktuell da landets territorielle inndeling ble endret. Nytt flagg ble innført, men den blå grunnfargen ble beholdt. En stor gul stjerne, symbol for nasjonal enhet, ble også beholdt, men flyttet fra midten av flaggduken til kantonen. En rød stripe ble lagt til, satt diagonalt fra nedre til øvre hjørne. Rødt skulle her symbolisere blodet som var ofret i kampen for fedrelandet. Gult sto for framgang.


== 1971-1997 ==
Under president Mobutu fikk landets flagg helt ny utforming. Dette representerte presidentens ønske om å bryte med kolonitiden, noe som også gjorde at landets navn ble omgjor