Bahamas' flagg ble tatt i bruk 12. juli 1973. Den svarte trekanten på venstre side representerer fellesskapet mellom Bahamas' 300 000 innbyggere, som hovedsakelig nedstammer fra Afrika. De blå båndene øverst og nederst på flagget representerer Atlanterhavet og det Karibiske hav. Den gule stripen representerer landet mellom havene, Bahamas' sandfylte strender.


== Øvrige flagg ==
Bahamas har et flaggsystem etter britisk mønster, men med nasjonale særtrekk. Orlogsflagget er en white ensign, det vil si hvitt med rødt kors og med nasjonalflagget i kantonen. Et tilsvarende flagg, men med blått kors i den hvite duken, føres av sjøforsvarets reserveskip. Handelsflagget kan kalles en red ensign, siden flaggduken er rød, men har det uvanlige trekk at flaggduken er delt i fire av et hvitt kors, igjen med nasjonalflagget i feltet øverst ved stangen. Ingen annen red ensign er utformet på denne måten. Handelsflagget med splitt føres som gjøs av handelsflåten.
Statsministeren fører eget flagg basert på nasjonalflagget, men med et septer i flaggets frie ende. Andre ministere har riksvåpenet i en hvit skive i flaggets frie ende.
Generalguvernøren fører blått flagg med det kongelige heraldiske merket krone med løve over og med landets navn innskrevet på et bånd under. Dette følger mønsteret for generalguvernørers flagg i land som deler statsoverhode med Storbritannia.