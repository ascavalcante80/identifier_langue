Świnoujście (tysk Swinemünde) er en by i landskapet Pommern (Vestpommerske voivodskap) i det nordvestre Polen, på øyene Uznam (Usedom) og Wolin (Wollin) med omkring 41 000 innbyggere (2014). Świnoujście var til 1945 tysk. Både det polske og det tyske navnet betyr «Swines munning». Avstanden i rett linje mellom byene Świnoujście og Oslo er 706 km, til Warszawa er det 481 km.
Świnoujście er delt i to av Świna (tysk: Swine), den naturlige kanalen som utgjør skipsleden mellom Szczecin og Østersjøen.
De to delene av byen bindes sammen av ferjer. Fra bydelen Warszów på Wolinsiden er det fergeforbindelser til Ystad og Malmö i Sverige og til København og Rønne i Danmark. Bussene fra Oslo til byer i Polen benytter forbindelsen Ystad-Świnoujście. På Uznamsiden finnes en severdig strandpromenade og en kurpark. Siden 1975 er den tidligere selvstendige småbyen og badebyen Międzyzdroje på Wolin innlemmet i Świnoujście.


== Historie ==

Området var i mange århundrer bebodd av vestslaviske stammer, noe navnene vitner om. Til og med landskapsnavnet Pommern har slavisk opprinnelse (po more = ved havet). Men ved den tyske bosetningsekspansjon gjennom høy- og senmiddelalderen ble denne befolkningen assimilert og germanisert.
Świna betraktes også som en elv, noe den utvilsomt var i tidligere tider før havnivået innenfor og utenfor Uznam og Wolin ble utlignet slik at det kun er i tider da elven Odra (Oder) har hatt særlig høy vannføring at det er en virkelig vesentlig forskjell i nivået på vannspeilet. På begge sider av Świna lå det fiskerlandsbyer.
Ved begynnelsen av 1600-tallet ble Świna gjort farbar for større skip, og Swinemünde, som ble grunnlagt ved på vestsiden av Świna i 1748, fikk etter hvert militære befestninger og gitt bystatus av prøysserkongen Fredrik den store i 1765.
Swinemünde var en ytre havn for Stettin (Szczecin). Byen hadde brede gater uten brostein, enetasjes hus bygd i hollandsk stil, og hadde på den måten et landsens preg. Men dens næringsveier var, med unntak av fiskeriene, så godt som utelukkende knyttet til sjøfarten. Havneinnfarten, som gjerne ble ansett som den beste på hele den prøyssiske østersjøkysten, var beskyttet av to lange moloer, og var sterkt befestet. På øya Wolin på motsatt side av Świna var et høyt fyrtårn. I 1897 ble Kaiserfahrt-kanalen åpnet. Den skar gjennom en sørøstlig svipp av Usedom, og den øya som slik ble dannet øst for kanalen ble gitt navn etter den største landsbyen der, Kaseburg. Hele Świna og Keiserfahrt-kanalen ble mellom 1900 og 1901 gjort så dyp at fra da av kunne også større skip nå inn til Stettin. Med dette ble Swinemündes betydning som havneby kraftig redusert.

Under annen verdenskrig, den 12. mars 1945, ble Swinemünde gjenstand for et kraftig amerikansk bombeangrep. Amerikanerne satte inn hele 661 bombefly av typene B-17 Flying Fortress og B-24. Minst 23 000 mennesker omkom, i stor grad tyske flyktninger fra Øst-Preussen. Angrepet på dette sene tidspunkt av krigen har utløst undring, både ettersom Swinemünde lå noe utenfor noen naturlig angrepsakse mot Berlin, og fordi det burde ha vært kjent at flyktninger fra øst ble satt i land der. På den annen side hadde Swinemünde et viktig havneanlegg for den tyske Kriegsmarine, og ville også være et naturlig landstigningssted for tyske forsterkninger fra gjenværende lommer på den baltiske kyst.
Etter annen verdenskrig ble byen okkupert av Stalins røde armé og deretter etter sovjetisk initiativ og som følge av Potsdamkonferansen innlemmet i Polen. Byens navn ble forandret til Świnoujście, og dens tyske befolkning fordrevet og erstattet med polakker, som selv hadde blitt fordrevet fra de polske områdene i øst annektert av Sovjetunionen.
Grenseflytningen skjedde de facto i oktober 1945, med en formalisering ved Görlitz-avtalen mellom DDR og Polen den 6. juli 1950. Grenseendringen ble anerkjent av Tyskland i 1990 etter gjenforeningen av Vest-Tyskland og DDR. Świnoujście er ved siden av Szczecin og omliggende områder de eneste områdene som ligger vest for den linje som defineres av elvene Oder og Neisses løp.


== Vennskapsbyer ==
 Heringsdorf,  Nordenham, 