Bueminutt er en enhet for måling av vinkler. Et bueminutt er lik 1⁄60 av én grad. Ettersom én grad er definert som 1⁄360 av én full sirkel er ett bueminutt lik 1⁄21600 av én full sirkel, som er lik π⁄10800 radianer. Enheten bueminutt ligger i størrelsesorden mellom grad og buesekund.
En buelengde på ett bueminutt utgjør ca. 3 mm på en avstand av 10 m.
Symbolet for bueminutt er ′, så 5′ er fem bueminutter. Symbolet har Unicode-navn prime, Unicode-kode U+2032 og HTML-kode for symbolet er &prime; eller &#x2032;.
Bruken av bueminutt er stort sett begrenset til områder hvor en trenger en enhet som passer for små vinkler, som i astronomi. Bueminutter, og underenheten buesekunder, brukes også i kartografi og navigasjon. Ved havnivå er lengden av ett bueminutt 1842,905 m – 1861,566 m (WGS 84) (omtrent én nautisk mil).
Tradisjonelt angis posisjoner på jorden i grader, minutter og sekunder i to retninger, en for breddegrad (vinkelen nord eller sør for ekvator) og en for lengdegrad (vinkelen øst eller vest for nullmeridianen). Dette kan brukes til å angi et hvilket som helst punkt på eller over jordens overflate. På grunn av det noe upraktiske seksagesimalsystemet (sekstitallsystemet) er det mange som nå foretrekker å angi posisjoner i grader med van