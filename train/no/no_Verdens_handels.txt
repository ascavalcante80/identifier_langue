Se også: Liste over sentre for verdenshandel
For filmen, se World Trade Center (film)
Verdens handelssenter i New York (engelsk: World Trade Center in New York, ofte forkortet «WTC») var et anlegg bestående av 7 bygninger i Financial District i New York. Den dominerende bygningsstrukturen besto av to identiske skyskrapere, populært kalt «tvillingtårnene» (Twin Towers), som ble rammet av et terrorangrep 11. september 2001. Tårnene raste sammen etter at to kaprede passasjerfly krasjet inn i bygningene.
WTC nordre tårn (WTC I) var verdens høyeste skyskraper med 417 m da det åpnet i 1972. På toppen sto en antenne som økte totalhøyden til 521 meter. Søndre tårn (WTC II) var 415 m, og sto ferdig i 1973. Tvillingtårnene raget 110 etasjer over asfalten på nedre Manhattan og hvert av dem inneholdt 350 000 kvadratmeter kontorplass for en rekke handels- og finansinstitusjoner. Omtrent 50 000 personer arbeidet til daglig i tårnene. Bygningen var så stor at den hadde sitt eget postnummer (10048).
WTC ble tegnet av den amerikanske arkitekten Minoru Yamasaki sammen med Antonio Brittiochi.
På stedet der tårnene stod bygges det et nytt skyskraperkompleks, delvis utformet av den jødisk/polsk amerikanske arkitekten Daniel Libeskind. Det norske arkitektkontoret Snøhetta har vunnet konkurransen om å bygge et kultursenter, Freedom Cultural Center, som blir en del av det nye World Trade Center.


== Terrorisme ==
Det første terrorangrepet mot World Trade Center fant sted den 26. februar 1993, da en lastebil med eksplosiver ble detonert i parkeringshuset under WTC I. Eksplosjonen drepte seks mennesker, 1000 personer ble skadet. I 1997 og 1998 ble seks terrorister dømt til 240 års fengsel hver for ugjerningen.
Den 11. september 2001, klokken 08.46 (lokal tid) ble WTC I truffet av American Airlines flight 11 mellom 94. og 98. etasje. Fremdeles i den tro at det var en ulykke, rykket de fleste TV-stasjoner i området ut for å filme brannen som oppsto etter kollisjonen. Det ble også besluttet at det ikke var noen fare for liv i WTC II. Klokken 09.02 fløy United Airlines flight 175 inn i WTC II mellom 78. og 84. etasje. Etter å ha brent i 57 minutter (klokken 09.59) falt WTC II sammen foran verdens øyne. Klokken 10.28, etter å ha stått i 102 minutter, kollapset også WTC I. I alt 2749 mennesker ble drept i angrepet, 2.650 i WTC (inklusive 343 brannmenn som gikk inn i bygningene før de raste) og 99 personer i de to flyene (Ikke inkludert gjerningsmennene). 24 personer kom ut med livet i behold. 109 mennesker mistet livet da det nordlige tårnet falt over en mindre bygning, 153 mennesker klarte å komme seg ut av bygningen via nødutgangene før bygget kollapset sammen med WTC.

Tårnene var bygget i stål, med vekten fordelt mellom bærende konstruksjoner i midten av tårnet og ytterveggene. Disse ble forent av gulvet i etasjene som var av stålrammeverk dekket av betong. I etterforskningen etter angrepet ble det hevdet at tårnene falt på forskjellig måte, men at likhetstrekk inkluderer at vrakrester (med stor hastighet) fra flyene delvis rev bort det brannhemmende laget som dekket bærende deler av stålkonstruksjonen. Det blir videre hevdet at heten fra brannen som fulgte (og som bare ble startet av drivstoff) svekket stålet, slik at det betongdekte gulvet løsnet fra reisverket i midten, og ytterveggen ble trukket innover og mistet sin bærende evne. Det blir dog ikke forklart hvordan gulv som allerede har løsnet fra veggen, etterpå kan trekke veggen innover. NIST (National Institute of Standards and Technology), den offentlige granskningen, har imidlertid ikke forsøkt å forklare hva som skjedde etter man kom til punktet «[...] Global collapse ensued». Man har simpelthen valgt bare å fokusere på hendelsene som førte opp til kollapsens begynne