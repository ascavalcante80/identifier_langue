Strutsen (Struthio camelus) er en stor flyveudyktig fugl som er hjemmehørende i Afrika (tidligere også Midtøsten). Den har et svært karakteristisk utseende med lang hals og lange føtter, og har evnen til å løpe i omkring 74 km/timen, noe som gjør den til den raskeste landlevende fuglen. Føttene har bare to tær hver, mens alle andre fugler har fire eller tre tær. Strutsen er også verdens største fugl og legger de største fugleegga.
Strutsen veier fra 93 til 130 kg, selv om enkelte hanner har blitt veid til 155 kg. Hannene kan bli rundt 2,5 meter høye, mens hunnene er fra 1,7 til 2 meter høye. Fjærene hos hannene er for det meste svarte, og hvite ytterst på vingene og ved stjerten. To av «fingrene» på hver vinge har tydelige klør. Hunnene og unge hanner er gråbrune og hvite. Hodet og halsen er nesten nakne, med bare et tynt lag dun.
Fem underarter er anerkjent:
S. c. australis i sørlige deler av Afrika. Den finnes sør for elvene Zambezi og Cunene.
S. c. camelus i Nord-Afrika er den mest utbredte underarten, som finnes fra Etiopia og Sudan i øst, gjennom hele Sahel til Senegal og Mauritania i vest. Den er også den største av underartene.
S. c. massaicus i Øst-Afrika, som finnen i Kenya, Tanzania, Etiopia og sørlige deler av Somalia.
S. c. syriacus i Midtøsten er en underart som var vanlig på den arabiske halvøya, Irak og Syria. Den ble utrydda i 1966.
S. c. molybdophanes i Somalia, Etiopia, og nordlige Kenya.
Strutsen lever i nomadiske grupper på 5 til 50 fugler, som ofte lever sammen med andre gressende dyr, f.eks. antiloper og sebraer. Strutsen lever hovedsakelig av planter, den eter også insekter.
Som eneste fugl er strutsen i stand til å urinere. Urin og avføring skilles ut samtidig hos alle andre fugler, men hos strutsene foregår dette hver for seg, slik at avføringen består av små harde kuler.
Hannen blir kjønnsmoden når den er 2 til 4 år, hunnen blir kjønnsmoden omtrent 6 måneder før hannene. Hannen lager reiret, som er ei grop i bakken som er ca. 30 til 60 cm djup. Reiret, som er felles for flere hunner, kan ha 15 til 60 egg, der hvert egg i gjennomsnitt er 15 cm langt og 13 cm bredt, og veier 1,4 kg. En enkelt hunn legger gjerne mellom 4 og 10 egg. Hunnen ruger om dagen, hannen om natta. Rugeperioden er fra 35 til 45 dager.
Strutsen har i mange år levert produkter til mennesket. Tidligere var strutsefjær svært populære til pynt på klesdrakter. I dag drives det oppdrett av strutser for produksjon av strutsekjøtt. Kjøttet er magert, men minner litt om oksekjøtt.
I motsetning til det mange tror, gjemmer ikke strutsen sitt eget hode i sanden når den blir redd.


== Referanser ==
^ BirdLife International 2012. Struthio camelus. In: IUCN 2013. IUCN Red List of Threatened Species. Version 201