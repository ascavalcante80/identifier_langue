Frankrikes regioner er et administrativt system som deler nasjonen inn i 27 regioner (fransk régions). Av disse ligger 22 i Europa (France métropolitaine), mens fem er oversjøiske regioner som ligger i andre verdensdeler. Hver av de europeiske regionene er videre delt inn i 2 til 8 departementer, mens de oversjøiske regionene hver utgjør både en region og et departement. Andre bebodde oversjøiske områder tilhørende den franske republikk har større grad av lokalt selvstyre og er dermed ikke regioner, men såkalte kollektiver, og er derfor ikke listet her. Franske oversjøiske besittelser uten fast bosetning har status som territorier, og er direkte underlagt den franske regjeringens forvaltning.
Før den franske revolusjon (1789) var landet inndelt i provinser. Provinsene ble opphevet og erstattet av departementer 4. mars 1790, og disse eksisterer fortsatt som lokalt forvaltningsnivå. Departementene styres av en prefekt (tilsvarende fylkesmann) og en folkevalgt forsamling (conseil général). De 101 departementene er videre inndelt i 36 700 kommuner, med egne folkevalgte ordførere og kommunestyrer (også dette opprettet under revolusjonen).
Den 2. mars 1982 ble regionene etablert som et nytt forvaltningsnivå mellom staten og departementene. De fleste regionene sammenfaller i betydelig grad med historiske provinser og har navn etter disse. Regionene styres av et folkevalgt regionalråd (conseil régional) som ledes av en president. Regionenes ansvarsområde er hovedsakelig videregående og høyere utdanning og forskning, yrkesopplæring, økonomisk utvikling, arealbruk og infrastruktur. I tillegg har de en rett til mulig bruk av lokal folkeavstemning.


== Reform og sammenslåing av regioner ==

Den 17. desember 2014 vedtok det franske parlamentet en lov som vil redusere antallet regioner i France métropolitaine fra 22 til 13, gjeldende fra 1. januar 2016. Midlertidige navn er, med unntak for Normandie, en alfabetisk listing av navnene på regionene som slås s