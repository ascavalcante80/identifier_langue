Hjerte- og karsykdommer er sykdommer som kan oppstå i hjertet og blodkar i kroppen.
Hjerte- og karsykdommene kan deles inn i tre hovedgrupper.
Sykdommer i hjertet
Sykdommer i arterier
Sykdommer i vener
De fleste alvorlige hjerte- og karsykdommer oppstår i arterier og i hjertet. I begge disse organene er den sentrale sykdomsprosessen åreforkalkning. Hjerte- og karsykdommer er årsak til ca. 45% av alle dødsfall i Norge.
To hyppige, alvorlige sykdommer i hjerte og kar med åreforkalkning som årsak er akutt hjerteinfarkt og akutt hjerneslag. Hjertesykdom er den hyppigste dødsårsaken i Norge: iskemisk hjertesykdom forårsaker 25% av alle dødsfall i Norge. Hjerneslag er den tredje hyppigste dødsårsaken og hyppigste årsak til alvorlig funksjonshemming.


== Sykdommer i arterier ==
Høyt blodtrykk, hypertensjon, er en vanlig tilstand som gir økt risiko for aterosklerose og dermed også økt risiko for mange alvorlige hjerte- og karsykdommer.
Aterosklerose, også kalt åreforkalkning forekommer i arterier og er en hovedårsak til sykdommer som angina pectoris, hjerteinfarkt og hjerneslag. Viktige disponerende faktorer for aterosklerose er røyking, hypertensjon, diabetes og hyperkolesterolemi.
Aneurismer i arterier er lokaliserte utvidelser av arterien. Både høyt blodtrykk, aterosklerose og aneurismer er sykdommer som foreligger i mange år uten at pasienten merker symptomer.


== Sykdommer i hjertet ==
Akutt sykdom i hjertet har ofte brystsmerter som et sentralt symptom. Akutte brystsmerter som følge av utilstrekkelig oksygentilførsel til hjertemuskulaturen kalles akutt koronarsyndrom og kan være uttrykk for et hjerteinfarkt.
Kronisk sykdom i hjertet kan ha tungpust som et vanlig symptom. Hjertesvikt er endestadiet av mange hjertesykdommer, og kan blant annet bli utløst av koronarsykdom, klaffesykdom eller arytmier.


== Sykdommer i vener ==
Sykdommer i vener har andre årsaksforhold enn sykdommer i arteriene. Åreforkalkning rammer aldri venene, der blodtrykket er lavt.
Lite bevegelse av en ekstremitet, kreft og visse blodsykdommer er eksempler på risikofaktorer for utvikling av sykdom i venene, som venetromboser.


== Se også ==
Åreforkalkning
Katekolaminer


== Refera