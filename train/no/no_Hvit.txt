Hvit eller kvit (fra norrønt: hvít) , er en farge som består av alle bølgelengder av synlig lys. En fullstendig hvit overflate reflekterer alt synlig lys som treffer den, uavhengig av bølgelengde (av denne grunn kalles hvitt noen ganger for en akromatisk farge). En overflate som reflekterer like mye av alle bølgelengder, men som også absorberer en del, kalles grå.


== Symbol og kjennetegn ==
Hvitt kan i vestlig kultur være symbol for fred (fredsflagg og fredsduer). Denne bruken av hvitt har også spredt seg til andre kulturkretser. Både i tradisjonell og moderne populærkultur representerer hvitt ofte det gode i motsetning til det onde og mørke, for eksempel i uttrykk som hvit magi og svart magi.
I kristen tradisjon står hvit farge for «renhet» og «uskyld» (hvite brude-, dåps- og konfirmasjonskjoler). I liturgisk sammenheng har hvitt en slik symbolikk. Dette finnes også uttrykt som en lengsel etter evigheten og en opplevelse av døden som et mektig nærvær. Hvitt er hovedfargen i rekke kirkelige fester.
I den gamle romerske religion var hvitt forbeholdt guden Jupiter, der konsulene, som var kledd i hvitt og hadde vogner trukket av hvite hester, ofret hvite dyr til Jupiters ære.
I enkelte land, særlig i Kina, blir hvitt direkte knyttet til sorg.
I våpenskjold er hvit farge normalt å forstå som en gjengivelse av det heraldiske metallet (tinkturen) sølv. Svært ofte gjengis et våpens sølv som hvitt, fordi sølv er mer kostbart og mer komplisert å bruke. I våpenskjold skal det alltid være enten gull eller sølv, og sølv eller hvitt symboliserer derfor bare sjelden renhet, uskyld e.l. i heraldisk sammenheng. Imidlertid kan enhjørningen symbolisere renhet og enhjørninger er ofte sølv i våpenskjold. Det finnes enhjørninger i norske slektsvåpen, men ikke i norske offentlige våpen. Derimot er det en enhjørning som den ene skjoldholderen i Storbritannias riksvåpen, og den blir gjerne betegnet som hvit og ikke sølv.
Ved fastsettinger av norske kommunevåpen i kgl.res., blir det samtidig fastsatt kommuneflagg. Når våpenet inneholder sølv bakgrunn eller figur, blir dette betegnet som hvit i fastsettingen av kommuneflagget
De kongelige livregimentene o.l. har ofte hvit fane, slik som fanen til H. M. Kongens Garde i Norge. Sammensetningen av hvit og gul farge i faner og flagg, bl.a. i Vatikanstatens flagg og Nord-Trøndelag fylkeskommunes flagg, kan ha en spesiell kristen lyssymbolikk og/eller betegne noe spesielt opphøyd ved å ha farger som kan bety både gull og sølv.
Plateomslaget på The Beatles' White Album, som ble utgitt i 1968 da popgruppa var på det mest populære, var helt hvitt uten tekst. Det er blitt tolket som uttrykk for noe grunnleggende og samtidig noe opphøyd og suverent.
Hvitt kan representere ro og stillhet, enten det er hvite sykehusvegger eller snødekte vidder. Hvite arbeidsklær uttrykker ellers vanligvis hygiene, blant annet hos helsepersonell, forskere og folk som arbeider med mat, men også hos malere og murere. Dette er imidlertid av praktiske grunner fordi tilsøling, skitt og smuss ses lettest på hvit bakgrunn.


== Hvit som maling til bygning og kunst ==
Kunstnere har trolig alltid hatt et forhold til hvitt. De greske templene ble bygget av hvit marmor, mens de fleste av statuene deres trolig var malt. Tid og vær har gjort dem hvite.
Som malerfarge var hvit knapt oppnåelig i tidligere tider. Selv knust marmor og knust kritt eller gips ble gulaktig i eggtemperaen som var vanlig i tidlig renessanse. Fremstilling av sinkoksid (sinkhvitt) førte til en bedring. Som oljefarge var den riktignok noe transparent, men dette lot seg håndtere. Blyoksidh