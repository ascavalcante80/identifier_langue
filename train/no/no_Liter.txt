Liter er en enhet for måling av volum og er derfor et hulmål. Det er ikke en SI-enhet, men kan avledes fra SI-enheten meter ved at en liter er lik en kubikkdesimeter. Symbolet for liter er l eller L. Innenfor enkelte vitenskaper som medisin og kjemi brukes symbolet L oftere enn l, ettersom bokstaven l kan forveksles med tallet 1.
En kube med sidelengder på 1 desimeter (10 centimeter) har et volum på 1 L.
Liter er en av de mest brukte måleenhetene for volum. Liter brukes også i andre sammenhenger som for eksempel måling av densitet (massetetthet) som ofte måles i kilogram per liter.
Kiloliter er ikke i vanlig bruk, som regel brukes kubikkmeter i stedet. Dysedråpestørrelsen i blekkstråleskrivere blir ofte angitt i picoliter.
1 liter er lik:
0,001 kiloliter (kl)
0,01 hektoliter (hl)
0,1 dekaliter (dal)
2 frankiske seidler
4 snitt
10 desiliter (dl)
100 centiliter (cl)
1 000 milliliter (ml)
Og motsatt:
1 kiloliter = 1 000 liter
1 hektoliter = 100 liter
1 dekaliter = 10 liter
1 desiliter = 0,1 liter
1 centiliter = 0,01 liter