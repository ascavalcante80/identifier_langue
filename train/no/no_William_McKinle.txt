William McKinley (født 29. januar 1843 i Niles i Ohio, død 14. september 1901) var en amerikansk, republikansk politiker. Han var USAs 25. president fra 1897 til han ble skutt i et attentat i 1901, noen måneder inn i sin andre presidentperiode, og døde av skadene noen dager senere. McKinley ledet nasjonen til seier i den spansk-amerikanske krigen, økte tollvernet for å beskytte amerikansk industri, og sørget for at valutaen fulgte gullstandarden.
McKinley var den siste presidenten som hadde kjempet i den amerikanske borgerkrigen, der han avanserte til major i unionshæren. Etter krigen slo han seg ned i Canton i Ohio som advokat, og giftet seg med Ida Saxton. Han ble beskrevet som from, sindig og omgjengelig. I 1876 ble han valgt til kongressrepresentant, og ble republikanernes ekspert på tollvernet for den amerikanske industrien. Den såkalte McKinley-tollen av 1890 var meget kontroversiell, og bidro sammen med revidering av valgkretsene til at han tapte gjenvalg til Kongressen ved demokratenes valgskred samme år. McKinley ble valgt til guvernør i Ohio i 1891 og 1893, og førte en moderat politisk linje i forsøk på å balansere kapital- og arbeiderinteresser. Med hjelp fra Mark Hanna ble McKinley nominert til republikansk presidentkandidat i 1896, midt i en dyp økonomisk depresjon. Han vant presidentvalget foran demokraten William Jennings Bryan på sitt løfte om å følge gullstandarden og øke innførselstollen.
McKinleys presidentperiode ble preget av rask økonomisk vekst. Han støttet den såkalte Dingley-tollen av 1897 for å skjerme amerikansk industri fra utenlandsk konkurranse. I 1900 bidro han til å lovfeste gullstandarden. McKinley ønsket å gjøre Cuba uavhengig fra Det spanske imperiet på fredelig vis, men måtte nokså motvillig lede nasjonen inn i den spansk-amerikanske krigen i 1898. USA vant en rask og overbevisende seier, og Spania måtte avgi koloniene Puerto Rico, Guam og Filippinene til USA. Cuba ble formelt uavhengig i 1902, men USA utøvde sterk innflytelse i Sentral-Amerika. USA annekterte Republikken Hawaii i 1898. Med dette trådte USA frem som en regulær kolonimakt, og McKinley ble den første presidenten som gjennom krigshandlinger skaffet USA en større og oversjøisk innflytelsessfære.
Historikere regner McKinleys valgseier i 1896 som et vendepunkt, hvor den fastlåste situasjonen etter borgerkrigen ble avløst av USAs politiske reformperiode fra 1890- til 1920-årene, dominert av republikanerne. McKinley vant igjen over Bryan i presidentvalget i 1900, etter en valgkamp om imperialisme, proteksjonisme og gullstandarden. Den 6. september 1901 ble McKinley ble skutt og livstruende skadet av Leon Czolgosz, en polsk-amerikaner med anarkistiske sympatier, og døde av skadene den 14. september. McKinley ble etterfulgt av visepresident Theodore Roosevelt. I ettertid vurderer historikerne McKinleys innsats som president relativt høyt, men populariteten hans i folket ble raskt overskygget av Roosevelt.


== Familiebakgrunn og oppvekst ==

Han ble født i småbyen Niles i Ohio som syvende barn av William McKinley og Nancy (født Allison). McKinley-slekten var av engelsk og ulsterskotsk herkomst, og kom til Pennsylvania på 1700-tallet. Allison-slekten var mest av engelsk herkomst og blant de første nybyggerne i Pennsylvania. Faren kom til Ohio som guttunge, og giftet seg med Nancy Allison i 1829. Begge slektene var involvert i jernindustrien i rustbeltet, og William McKinley sr. drev jernstøperier i New Lisbon, Niles, Poland og Canton.
I likhet med mange andre i nordøstre Ohio sympatiserte familien med whigene og avholdsbevegelsen. Familien var sterkt troende, metodistiske kristne. Sønnen ble skulle bli en av de mest utpreget religiøse presidentene i USAs historie.
I 1852 flyttet familien fra Niles til Poland, som hadde et mer velrenommert skolevesen. McKinley studerte ved Allegheny College i Pennsylvania i 1859/1860, men ble syk og deprimert, og dro hjem. Han studerte en tid ved University of Mount Union i Ohio, men tok ingen grad. McKinleys helse ble bedre, men familieøkonomien ble knappere, og han måtte oppgi studier til fordel for arbeid som postfunksjonær og lærer på hjemtraktene.


== Militærtjeneste under borgerkrigen ==
Da Sørstatene brøt med unionen og utløste den amerikanske borgerkrigen, meldte tusener av menn fra Ohio seg til militærtjeneste. Blant dem var McKinley og fetteren William McKinley Osbourne, som vervet seg i juli 1861. De ble tilsluttet Ohios 23. infanteriregiment, ledet av oberst William Rosecrans, og sendt på opplæring ved Columbus. McKinley tilpasset seg raskt soldatlivet, og skrev en serie brev til avisen på hjemme, der han hyllet militæret og unionens sak. Han lot seg imponere av major Rutherford B. Hayes' lederstil. Det utviklet seg til et vennskap som varte livet ut.


== President 1897–1901 ==


=== Utenrikspolitikk ===
McKinley var initiativtakeren til Den spansk-amerikanske krig og den første amerikanske president som gjennom krigshandlinger gjorde USA om til en regulær kolonimakt.
Den 15. februar 1898 skjedde en eksplosjon ombord i USAs krigsskip «Maine», mens det lå ved kai i Havanna. 266 matroser og offiserer ble drept. McKinley ga den spanske kolonimakten på Cuba skylden for eksplosjonen, og fikk støtte i Kongressen til å gripe inn i uavhengighetskrigen som raste på Cuba mellom den spanske kolonimakten og cubanske opprørere. Hvorvidt eksplosjonen skyldtes en feil i et av skipets ammunisjonslagre eller om cubanske opprørere eller Spania stod bak, var heller uvisst. Uansett ble McKinleys krigserklæring mot Spania vedtatt i Kongressen 25. april, og dermed var den spansk-amerikanske krig et faktum.
Etter en seiersgang for USAs overlegne land- og sjøstyrker, ble fredsavtalen med Spania inngått 10. desember 1898. Spania måtte trekke seg ut av Cuba og avstå Puerto Rico og Guam til USA. I tillegg måtte Spania gi fra seg Filippinene for 20 mill. dollar.
USA var dermed med ett slag blitt en kolonimakt ved overtakelsen av tidligere spanske kolonier, og McKinley den første amerikanske president som gjennom krigshandlinger skaffet USA et større og oversjøisk innflytelsesområde. Det var også under McKinley at Hawaii formelt ble annektert av USA den 12. august 1898. De første angrepene ble imidlertid gjort under president Grover Cleveland.
Øvrige ekspansjonsframstøt og intervensjoner under McKinley var:
Kina (1898 – 1900) – Soldater ilandset