World Wide Web (gjerne forkortet www eller W3) er den engelske betegnelsen på det globale informasjonsrom som gjør tekstdokumenter, bilder, multimedia og mange andre typer informasjon tilgjengelige over Internett. De tilsvarende norske ordene er verdensveven, weben eller vebben.
Informasjonen på verdensveven betegnes som ressurser, som refereres til ved hjelp av uniforme ressursidentifikatorer eller URI-er; dette gjør at en kan la ressurser referere til hverandre på en enkel måte – noe som gjør det mulig å indeksere, søke etter og kryssreferere all informasjonen som utgjør verdensveven.
I dagligtalen kalles WWW også for «veven» eller «nettet», men det siste øker begrepsforvirringen mellom Internett og WWW; det siste er bare en av de mange tjenestene som kan tilbys over Internett. Å bruke disse tjenestene på en fornuftig måte krever digital dannelse, noe som blir en viktig utfordring for et samfunn å skaffe til veie for sine innbyggere etter hvert som nettet i økende grad preger dagliglivet i samfunnet.


== Kort introduksjon ==

Verdensveven ble utviklet i 1989 av Tim Berners-Lee ved fysikkinstituttet CERN i Sveits for bruk til intern informasjonsfremvisning. Den første webserveren (nxoc01.cern.ch, senere omdøpt til info.cern.ch) kom på lufta en gang i november 1990. Den 30. april 1993 bestemte styret i CERN at World Wide Web-teknologien skulle være fri, dvs. at det ikke skal betales avgift for bruken. CERN og andre utviklet flere tekstbaserte nettlesere, men det var først når den grafiske webleseren Mosaic ble tilgjengelig i 1993 at bruken av World Wide Web spredte seg utenfor forskningsmiljøet. Etter at Mosaic ble tilgjengelig ble World Wide Web raskt populært, og kan tilskrives en viktig del av æren for at Internett deretter fikk en eventyrlig rask utbredelse.
Informasjon på veven presenteres i form av webside, eller riktigere vevside eller nettside. En slik side kan bestå av tekst og andre former for informasjon. Den kan lokaliseres, hentes inn og presenteres av en datamaskin med et program kalt nettleser (engelsk web browser). Siden kan være lagret i en datamaskin hvor som helst i nettet, og lokaliseres ved en pekeadresse kalt URL (Uniform Resource Locator). Nettleseren betjenes typisk ved hjelp av en mus. Teksten i websider kan også inneholde URL-adresser til andre websider. Ved å peke og klikke med musen på en slik adresse på dataskjermen kan brukeren hente en inn en annen side osv. På kort tid kan brukeren hente inn informasjon fra «hvor som helst i verden», en aktivitet som gjerne omtales som å «surfe på Internett».
Populære nettleserprogrammer for tiden (2009) er Chrome, Internet Explorer, Firefox, Opera og Safari. Det finnes flere mer eller mindre avanserte programmer for å lette utvikling og redigering av websider. En webside benytter en rekke spesialiserte tegn og koder for å gi siden den ønskede form med plassering av bilder, URL-pekere osv. Man kan få et inntrykk av disse kodene for en nettside ved å klikke på view source (se kilde) i n