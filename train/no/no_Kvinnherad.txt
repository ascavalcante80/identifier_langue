Kvinnherad er en kommune i Hordaland. Den har Hardangerfjorden og Husnesfjorden mot vest og Skånevikfjorden mot sør. En del av Kvinnherad ligger på vestsiden av fjorden, og grenser der til Kvam og Fusa kommuner. Øst for fjorden grenser den til Jondal og Ullensvang i nord og til Odda og Etne i øst. Over fjorden ligger Vindafjord, Stord og Tysnes kommuner.


== Geografi ==


=== Areal og landformer ===
Etter grenseregulering mot Jondal har kommunens areal blitt litt mindre: Totalt areal er 1043,92 km². Kommunen har 47,05 km² innsjøer, 0,86 km² er elver, 9,27 km² består av myr, 411,47 km² er skogkledd, 25,64 km² er dyrket mark, 3,37 km² er by- og tettbebyggelse, 0,42 km² er industriområder, og 0,41 km² annet (veier etc.). Kvinnherad er en stor jordbrukskommune, særlig innen husdyrhold.


=== Tettsteder ===
Tettsteder, med innbyggertall (2014):
Rosendal (763)
Seimsfoss (328)
Dimmelsvik (366)
Uskedalen (706)
Herøysund (498)
Husnes (2215)
Sunde/Valen (2252)
Sæbøvik (550)


=== Steder i Kvinnherad ===


==== Husnes ====
Husnes er handels- og skolesenter i kommunen, og har den største befolkningstettheten. Her ligger Hydro Husnes, tidligere SØRAL (Sør-Norge Aluminium A/S), som er en stor arbeidsplass. Bedriften har også Nord-Europas lengste bygning.


==== Halsnøy ====
Halsnøy er den mest folkerike øya i kommunen. Den var tidligere den mest folkerike øya på Vestlandet uten fastlandsforbindelse. Halsnøy har flere attraksjoner, som Halsnøy kloster (Sunnhordland museum) som man kjører forbi på vei til Ranavik (ferjeforbindelse til Skjersholmane, Stord). I dag har øya fastlandsforbindelse via den undersjøiske Halsnøytunnelen.


==== Hatlestrand ====
Det er rundt 450 innbyggere på Hatlestrand og hovednæringer er jordbruk, fiskeoppdrett, turisme og industri. Hatlestrand ligger mellom bygdene Ølve, Mundheim og Varaldsøy. Hatlestrand er inngangsporten til Kvinnherad. Ferja fra Gjermundshamn går til Årsnes på fastlandsida. Det er nettopp kommet ny gang og sykkelsti ved Hatlestrand.


==== Mauranger ====
Mauranger er et stort område i Kvinnherad som ligger rundt Maurangerfjorden. Her ligger den kjente Furebergfossen. Riksvei 551 går via Mauranger og fortsetter inn i en av Norges lengste tunneler, Folgefonntunnelen mot byen Odda. Fra Nordrepollen går den 10,4 km lange Jondalstunnelen (åpnet 07.09.12) til nabokommunen Jondal.


==== Rosendal ====
Rosendal er administrasjonssenter i kommunen, og har også en sentral rolle i turistsammenheng. Her ligger Baroniet Rosendal, Folgefonna nasjonalparksenter, skipsbyggingsmuseum og steinpark. Det avholdes årlig forskjellige tilstelninger som musikkfestival, matfestival, fjellstreif, med flere.


==== Varaldsøy ====
Varaldsøy er en tidligere selvstendig kommune i Hordaland fylke. Fra 1837 var Varaldsøy en del av Strandebarm formannskapsdistrikt. Varaldsøy er den største øya i Hardangerfjorden med 45,4 kvadratkilometer. Fylkesvei 126 (Hordaland) går fra ferjekaia til Gjuvsland. På veien kan en svinge nord til Øyarhavn. Der er det rester fra gammel gruvedrift, mens det nå er oppdretsnæringa som rår i Øyarhavn. Vestsida har vei fra ferjekaia via Trå til Sandvik. Øya har fergesamband til Årsnes i sør og Gjermundshamn i vest.


==== Ølve ====
I Ølve og på Seimsfoss ligger Umoe Schat Harding A/S, som er en av verdens ledende livbåtprodusenter til handelsflåten og til cruiseskip. Fabrikkene er en viktig arbeidsgiver for befolkningen i området.


==== Valen ====
Valen ligger ved sundet som dannes mellom Halsnøy og fastlandet. Valeøya, som er ei halvøy, danner ei god havn. Tidlig på 1900-tallet ble det besluttet å bygge «Asyl», det nåværende Valen sjukehus. Naturen rundt bygda er i dag attraktiv som rekreasjonsområde. I dalen over bygda ligger det flere kunstige dammer som ble bygget i sammenheng med «Asylet» for strømproduksjon. Oppe på fjellet er det utsikt over Sunnhordland.


=== Folgefonna ===

Folgefonna er Norges tredje største isbre og ligger på Folgefonnhalvøya i Hardanger og dekker områder i Jondal, Ullensvang, Odda, Etne og Kvinnherad kommuner, alle i Hordaland fylke. Isbreen er den sørligste i Norge.
Breen har et samlet areal på 214 km². Breområdet er tredelt med Nordre Folgefonna (25 km²), Midtre Folgefonna (9 km²) og Søndre Folgefonna (180 km²). Breen har flere utløpere ned mot omliggende dalfører. De mest kjente er Bondhusbreen, Buerbreen og Blomsterskardsbreen. Høyeste punkt er 1644 moh. Istykkelsen er opptil 500 m.
Folgefonna nasjonalpark ble opprettet i 2005, og omfatter et område på 720 km². Fem elver med nedbørsfelt er allerede varig vernet: Æneselva, Furebergselva, Hattebergselva, Mosneselva og Opo.


== Historie ==

1. januar 1965 ble daværende Kvinnherad kommune slått sammen med Fjelberg kommune, deler av Skånevik kommune (1 189 personer) og deler av Varaldsøy kommune (511 personer). Eid kommune hadde allerede i 1855 blitt en del av Fjelberg. Fra 1. januar 2013 ble grendene Gausvik, Årvik, Årsand og Hesvik med 41 personer etter søknad overført til Jondal kommune.
Kommunen har stor turisttrafikk, og langs Hardangerfjorden finnes flere hoteller, hytteanlegg og det drives gårdsturisme. I fjellet er det særlig Folgefonna og de tilstøtende fjellområdene som er mye besøkt, med utgangspunkt i Mauranger. Hovedkirken i Kvinnherad prestegjeld i Rosendal er fra ca. 1250, Ænes kirke i nord er fra ca. 1200. Begge kirkene er bygd i stein. Baroniet Rosendal i nærheten av hovedkirken var omkring 1870 et av landets største jordegods. De fleste bruk er nå frasolgt. Hovedbygningen fra 1660-årene og en stor prydhage eies av Universitetet i Oslo. Halsnøy kloster, grunnlagt i 1164 av Erling Skakke, med middelalderruiner, hageanlegg og gårdshus i bygdeempire, bygd av stein fra kirkeruinen; avdeling av Sunnhordland Folkemuseum. Eiendommen er et av de største gårdsbruk i fylket. I nærheten ligger Sunnhordland folkehøgskole. Rosendal har et skipsbyggingsmuseum og i Uskedalen ligger Rød bygdetun. Mindre bygdetun finst også på Gjerde i Mauranger samt i Omvikdalen og på Kirkhus.


== Navnet ==
Navnet Kvinnherad består av to ledd, der den første delen er den mest interessante. Her er to mulige forklaringer på Kvinn:
Kvinn kan ha utviklet seg fra tvinn, som kan ha sammenheng med de to elvene Hattebergselva og Melselva, som møtes og flyter sammen i bygda Rosendal. Kommunevåpenet til Kvinnherad symboliserer dette.
Kvinn kan komme av det norrøne ordet kvinde e.l. som betyr skypumpe. Fenomenet er relativt hyppig forekommende i Kvinnheradsfjorden. Språklige utviklingslover taler i utgangspunktet imot dette, men man kan ikke helt forkaste denne teorien.
(ref: Professor Gunnstein Akselberg/ www.nrk.no).
Se også: Krødsherad og Sauherad


== Samfunn ==

Nesten hele Kvinnherads befolkning har fastlandsforbindelse. Halsnøy har fått fastlandsforbindelse med Halsnøysambandet. Og i 2008 åpnet Halsnøytunnelen. Fjelbergøy og Borgundøy ønsker også å få fastlandsforbindelse via Halsnøy med Fjelbergsambandet og det samme med Varaldsøy. Fra Kvinnherad går det mange fergesamband, men de viktigste er fergene til Skånevik og Stord. Den kjente Jondalstunnelen vil gå gjennom Mauranger i Kvinnherad.
Kvinnherad deltar i Samarbeidsrådet for Sunnhordland.


=== Innbyggere og talemål ===
Kvinnherad er med sine 13 112 innbyggere 1. januar 2009 den 20. største kommunen på Vestlandet og den 8. største kommunen i Hordaland. Kvinnherad har et befolkningstall som vokser, men ikke særlig sterkt. I 2008 økte folketallet med 49 personer. Året før økte det med 31 personer. 24,5 av befolkningen er 0-17 år, noe som er 1,5 % mer enn landsgjennomsnittet. 5,4 % av befolkningen er eldre enn 80 år. I Kvinnherad er det varierte dialekter. Fra Rosendal og sørover er det Sunnhordlandsk som dominerer. På andre siden av Hardangerfjorden og fra Rosendal og nordover er dialekten mer påvirket av Hardangermål. Det er også områder med bergensk bydialekt, men disse ligger helst helt nordvest i kommunen.
Dialektområdene i Hordaland kan deles inn inn slik:
Sunnhordland: Dei fann ikkje sildo
Hardanger & Voss: Dai fann ikkje sildæ
Nordhordland: Dei fadn ikkje sillæ
Bergen: Di fant ikke sil'n


=== Politikk ===

Kommunestyret i Kvinnherad har 35 representanter. I perioden 2015-2019 er åtte partier representert:
Høyre 12 mandater
Arbeiderpartiet 8 mandater
Senterpartiet 6 mandater
Fremskrittspartiet 3 mandater
Kristelig Folkeparti 2 mandater
Sosialistisk fellesliste 2 mandater
Miljøpartiet De Grønne 1 mandat
Venstre 1 mandat
Peder Sjo Slettebø (H) er ordfører og Hans Inge Myrvold (Sp) varaordfører i et samarbeid mellom H, Sp, KrF og V.


=== Religion ===

Kvinnherad prestegjeld er et prestegjeld i Sunnhordland prosti i Bjørgvin bispedømme. Det omfatter den nordøstre del av Kvinnherad kommune, og består av sognene Kvinnherad, Åkra, Ænes, Hatlestrand, Ølve, Uskedalen og Varaldsøy.
Hatlestrand sogn ble utskilt fra Kvinnherad sogn i 1885. Det nåværende Husnes prestegjeld var en del av prestegjeldet som Husnes sogn inntil 1968.
Det er 12 kirker i Kvinnherad. Alle har kirkegård.
Eid kyrkje
Fjelberg kirke
Hatlestrand kirke
Holmedal kirke
Husnes kirke
Kvinnherad kirke
Uskedal kirke
Valen kirke
Varaldsøy kirke
Ænes kirke
Ølve kirke
Åkra kyrkje


=== Aviser ===
Det utgis to lokalaviser, Grenda (Rosendal) og Kvinnheringen (Husnes). Begge avisene redigeres på nynorsk.


== Elver, fjorder, fjell og vann i Kvinnherad ==

Blådalsvatnet
Kvinnheradsfjorden
Maurangerfjorden
Furebergfossen
Mannsvatnet
Englafjell
Ulvanåso
Melderskin


== Tusenårssted ==
Kommunens 