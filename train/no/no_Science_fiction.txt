Science fiction (engelsk for «vitenskapsdiktning» eller «vitenskapsfantasi») er en sjangerbetegnelse for bøker, filmer, tegneserier og teater som skildrer en tenkt framtid eller verden med fantastisk teknikk og spennende vitenskapelige fenomener.


== Definisjon ==
Begrepet skal først ha blitt brukt av den amerikanske forfatteren og redaktøren Hugo Gernsback i 1929, i det første nummeret av hans magasin Science Wonder Stories. Som definisjon på hva science fiction egentlig betyr, viste Gernsback selv senere til 1959-utgaven av Webster's New World Dictionary:
«SCIENCE FICTION: Fantasirike romaner og historier sentrert om en eller annen påstått, ofte utrolig, vitenskapelig nyvinning».
Tidligere hadde Gernsback introdusert begrepet «scientifiction» (1926), som han beskrev som «(...) historier som de Jules Verne, H. G. Wells og Edgar Allan Poe skrev ... sjarmerende fortellinger blandet med vitenskapelige fakta og profetiske visjoner (...) ».
Gernsback og andre mente i senere år at begrepet science fiction var blitt utvannet ved at det ble brukt også om historier som inneholdt pseudovitenskap og fantasi. Dette førte til en lang og resultatløs debatt om avgrensningen mellom science fiction og fantasy og forsøk på å introdusere nye begreper som «speculative fiction», «science fantasy», «fabelprosa» og så videre.


== Historie ==


=== Forløpere ===
Den egentlige science fiction kunne først oppstå med utviklingen i vitenskap og teknikk. I alle kulturer har det eksistert sagaer, eventyr og fantastiske overleveringer. Med disse som bakgrunn oppsto det i Europa i opplysningstiden litterære verker som fritt spekulerte omkring hvilken ny viten, hvilke oppdagelser mennesker kunne komme til å gjøre på jorden eller i himmelrommet, hvilke nye samfunnsformer som kunne finnes i fjerne strøk eller tenkes i fremtiden. Etter at teleskopet ble oppfunnet, ble det kjent at månen er et utstrakt himmellegeme, og i oppdagelsesreisenes tidsalder drømte man derfor straks om å reise dit.
De nærligende mulighetene for satire over forhold i samtiden som lå i slike fantasier ble naturligvis også utnyttet.
Noen verker som kan regnes som forløpere for science fiction:
Thomas More: Utopia (1516)
Johannes Kepler: Somnium, (1634, norsk tittel: Drømmen)
Cyrano de Bergerac: L’histoire comique contenant les états et empires de la lune (1656)
Daniel Defoe: The Consilidator (1705)
Jonathan Swift: Gullivers reiser (1726)
Ludvig Holberg: Nils Klims reise til den underjordiske verden (1741)
Voltaire: Micromégas (1752)


=== Tidlige verk ===
Mary Shelley betraktes av mange som grunnleggeren av science fiction. Hennes roman Frankenstein (1818) hevdes av sjangerkritikere som Brian Aldiss å være den første spekulative roman som ikke kunne ha eksistert uten den industrielle revolusjon og vitenskapelig metode som underlag.
Fra midten av det 19. århundre finnes det elementer fra science fiction også for eksempel hos Edgar Allan Poe, Fitz-James O'Brien og E.T.A. Hoffmann.
I siste halvdel av århundredet oppsto den egentlige science fiction som sjanger. Jules Verne begynte fra 1860-tallet å publisere sine vitenskapelig-romantiske eventyrromaner. H. G. Wells publiserte fra 1890-årene det han kalte «vitenskapelige romanser», teknisk-samfunnskritiske verk.
Rundt århudreskiftet var verden i omveltning, ikke bare teknologisk men også sosialt. Uroen som skulle føre til den russiske revolusjon og truende stormaktskonflikter satte sitt preg også på litteraturen om fremtiden. Advarende romaner om fryktelige truende kriger florerte. I 1907 publiserte Jack London sin krasse dystopi The Iron Heel om en kommende konflikt mellom kapitalister og arbeidere i USA. Karel Čapek introduserte i 1920 ordet robot i sitt skuespill R.U.R., hvor menneskene skaper en underklasse av mekaniske arbeidere som senere reiser seg og utrydder dem.
Parallelt med at science fiction utviklet seg som verktøy for samfunnskommentar, ble den også for alvor et medium for eskapisme. Edgar Rice Burroughs publiserte i 1912 A Princess of Mars, fremdeles av mange regnet som den ultimate dagdrømsromanen med sine fantastiske landskaper, lettkledde (oviparøse!) prinsesser i fare, sverdsvingende helter og skumle marsboere.
Også velkjente forfattere som Rudyard Kipling og C. S. Lewis kom med bidrag til sjangeren. Andre eksempler på tidlige bidrag som bidro til å definere sjangeren:
Restif de la Bretonne, franskmann og opphav til Les Posthumes (1802), hvor karakteren Duke de Multipliandre er i stand til å overføre sinnet sitt til andre mennesker, andre planeter og fremtiden, et konsept som også ble benyttet av Lovecraft i The Shadow Out of Time.
Jean-Baptiste Cousin de Grainville, en annen fransk forfatter som skrev Le Dernier Homme (Det siste mennesket) i 1805, som finner sted i en døende og steril fremtid.
Jane C. Loudon, engelsk forfatterinne som med boka The Mummy!: Or a Tale of the Twenty-Second Century (1827) forestilte seg England i år 2126.
Louis Geoffroy, som presenterer et tidlig eksempel på kontrafaktisk historie med It Histoire de la Monarchie universelle: Napoléon et la conquête du monde (1812–1832) (1836), hvor Napoleon invaderer og erobrer både Russland og Storbritannia.
C.I. Defontenay, franskmann som lagde en tidlig versjon av space opera med verket Star ou Psi de Cassiopée (1854). Et objekt fra himmelen som lander i Himalaya viser seg å inneholde et metallskrin med papirmanuskripter som beskriver fremmede samfunn og humanoide raser i stjernebildet Kassiopeia.
Edward S. Ellis skapte i 1868 historien The Steam Man of the Prairies, en tidlig forløper for roboter når en av hovedpersonene bygger en mekanisk mann.
Edward Everett Hale utgav i 1869 novellen The Brick Moon, det første litterære eksempelet på utskytingen av en satellitt i bane rundt jorda.
Edward Bulwer-Lytton, en engelskmann som forfattet boken The Coming Race (1871), om en åndelig og teknologisk høyt utviklet underjordisk sivilisasjon og deres mystiske energikilde kalt Vril.
Edward Page Mitchell (1852 – 1927), en amerikansk forfatter som blant annet lagde fortellinger om cyborger, teleportering, usynlighet og tidsreiser.
Edward Bellamy, amerikaneren bak den populære romanen Looking Backward (1888), om en mann som våkner opp til en utopisk verden i år 2000.
Edwin A. Abbott, skaperen av Flatland (1884), en roman om oppdagelsen av en todimensjonal verden og dens innbyggere.
Percy Greg, forfatter av romanen Across the Zodiac (1880), om interplanetariske reiser i romskip, antigravitasjon, giftgasspistoler og elektriske traktorer.
Camille Flammarion, astronom som var lidenskapelig opptatt av liv på andre planeter. I Les Terres du Ciel (1884) dør en mann og en kvinne på toppen av et fjell, bare for å finne seg selv reinkarnert på Mars, hvor planetens flora og fauna deretter skildres.
J.-H. Rosny aîné, som blant annet står bak novellen «Les Xipehuz» (1887), hvor jorden får besøk av uorganiske og ikke-menneskelige romvesener det viser seg å være umulig å kommunisere med og «Le Cataclysme» (1896), der et område av Frankrike opplever av naturlovene endrer seg.
Robert Potter, irskaustralier som stod bak The Germ Growers (1892), en fortelling om invasjon fra rommet, bortføring av romvesener og biologisk krigføring.
Kurd Lasswitz, tysker og forfatter av Auf zwei Planeten (1897), en fortelling hvor mennesker oppdager en base stasjonert på nordpolen, bebodd av marsboere.
E. M. Forster forutså med The Machine Stops (1909) en verden hvor alle var forbundet via et nettverk og levde og jobbet hele livet inne i små leiligheter.
William Hope Hodgson, en engelsk horrorforfatter som beskrev livet i en fjern fremtid på en døende jord, med fremmed teknologi og nye arter mennesker, i boka The Night Land (1912)
E. E. Smith, kjemiker og innflytelsesrik pulpforfatter og skaperen av The Skylark of Space, skrevet mellom 1915 og 1921, en klassiker innen stjernekrigssjangeren.
Milo Hastings, forfatter Children of Kultur (1919), som var den opprinnelige inspirasjonen til Metropolis, av Fritzl Lang.
David Lindsay, en skotte som stod bak den kjente og filosofiske sci-fi romanen A Voyage to Arcturus (1920), der en mann havner på en fremmed planet med eksotiske skapninger og det er vanlig å gro og kvitte seg med indre organer.
Ray Cummings, omtales som en av grunnleggerne av pulp science fiction-sjangeren, og kjent for sine historier om mikroskopiske verdener, særlig The Girl in the Golden Atom (1922).
Olaf Stapledon (1886 – 1950), en britisk filosof og forfatter som med utgivelser som Star Maker, Last and First Men og Odd John hadde en stor innflytelse på senere forfattere.
Philip Gordon Wylie, skaperen av Gladiator (1930), en roman som skulle vise seg å være en forløper for superheltsjangeren.


=== Science fiction som triviallitteratur ===
I 1926 startet amerikaneren Hugo Gernsback publisering av science fiction i magasinform med sitt Amazing Stories. Dette var det amerikanerne kaller et «pulp» eller «billig»-magasin – etter den dårlige papirkvaliteten, ansett som et kjennetegn på at innholdet var masseprodusert og av dårlig kvalitet. Publiseringsformatet sammen med Amazing Stories og dets etterfølgeres suksess gjorde at science fiction snart ble assosiert med «dårlig litteratur», og har helt til i dag medvirket til at det er vanskelig for sjangeren å bli akseptert som seriøs kunst.


=== USAs Golden Age ===
SF ble oppgradert da John W. Campbell, Jr. ble utgiver av Astounding Science Fiction. Han gav ut noveller av forfattere (Isaac Asimov, Arthur C. Clarke, Robert Heinlein) som senere ble verdenskjente. Alt i alt har sjangeren sterk innflytelse fra amerikanske forfattere fra denne tiden.
En hel rekke forfattere som egentlig ikke tilhørte science fiction gjorde også forsøk med sjangeren og ga på den måten SF et mer seriøst image (Karel Čapek, Aldous Huxley, Karin Boye, Clive Staples Lewis, Ray Bradbury, Kurt Vonnegut, George Orwell, Gore Vidal, Doris Lessing, Margaret Atwood).


=== Den nye bølgen ===
Begrepet new wave ble fra slutten av 60-tallet brukt av litteraturkritikere som en fellesnevner for en «bølge» av sciencefictionforfattere som søkte bort fra idélitteraturen i retning skjønnlitteratur. Den nye bølgen ble kjennetegnet av litterære eksperimenter og en affinitet med 70-årenes «motkultur». Bøker assosiert med denne retningen befatter seg gjerne med den nære framtid, er dystopiske, har et disillusjonert menneskesyn, men er ikke sjelden gjennomført med adskillig fandenivoldskhet. Den nye bølgen ble en parentes i science fictions historie, men førte til at sjangeren fikk en viss positiv oppmerksomhet fra skjønnlitterære miljøer. Den hadde også en fornyende effekt på sjangeren, som ved midten av 60-tallet hadde vist tegn til å stivne i form så vel som ide. Noen forfattere som gjerne assosieres med denne perioden – med eller mot eget ønske – er J.G. Ballard, Frank Herbert, Michael Moorcock, Thomas M. Dish, Harlan Ellison, Samuel R. Delany, Joanna Russ og Norman Spinrad.
I Norge var særlig Jon Bing og Tor Åge Bringsværd på 70-tallet entusiastiske eksponenter for den nye retningen.


== Science fiction i Norge ==
Det har alltid vært noe oversatt science fiction på det norske markedet. H. G. Wells, Jules Verne og Edgar Rice Burroughs fantasier ble alle tidlig oversatt – Den Hemmelighedsfulde Ø (1876), Den usynlige Mand (1901) og Prinsessen av Mars (1924) – og har etter alle solemerker hatt gode salgstall. Allers Familieblad publiserte føljetonger om bl.a. kunsten å reise i ballong til månen på sider man kunne ta ut og selv binde inn til bøker omkring samme perioden.
Det har imidlertid vært påfallende liten interesse for science fiction eller «fremtidsromaner» som sjanger. Dette til tross for at science fiction utgjør en meget vesentlig andel av salget av fremmedspråklig litteratur solgt i Norge. I våre naboland Sverige og Danmark er forholdet et helt annet, med et betydelig antall oversettelser hvert år foruten innenlandsk produksjon.
I første halvdel av femtitallet var det et blaff av forlagsmessig interesse for sjangeren. En del science fiction ble utgitt som guttebøker for alder 12 – 16 år, mellom dem noen av Robert Heinleins «juveniles». Gyldendal startet i 1954 pocketbokserien Gyldendals fremtidsromaner som introduserte Heinlein, Isaac Asimov, A. E. van Vogt, og John Wyndham for mer voksne lesere. Serien ble lagt ned etter fem utgivelser, men er i ettertid blitt ettertraktet blant nostalgiske samlere. Fire år etter, i 1958, prøvde billigbokforlaget Romanforlaget seg med serien Science Fiction. For sikkerhets skyld med forklarende lydskrift på baksiden («uttales saiens fiksjen»). Kjente science fiction-forfattere som Poul Anderson og Arthur C. Clarke ble presentert. Men igjen – etter tre utgivelser var det slutt. Samme forlag hadde forøvrig tidligere utgitt to romaner av A. E. van Vogt i en mer generelt innsiktet billigbokserie (Kronebøkene, 1954).
Utover dette har det stort sett vært tale om spredte utgivelser som ikke først og fremst henvendte seg til sjanger-publikumet i annonsering eller innpakning. Falken Forlag gjorde for eksempel på 1980-tallet en prisverdig innsats ved å oversette bøker av Strugatskij-brødrene og Ivan Jefremov, men da ut fra det perspektiv at dette var sovjetiske forfattere. Men med unntak av en kort periode fra siste halvdel av 1960-årene og ut i 1970-årene har det sjelden vært noe som kan minne om en bevisst forlagssatsning på science fiction som sjanger i Norge. Aventura prøvde seg med to titler av Asimov: Keiserrikets fall (Foundation)i 1985, oversatt av Arne Treholt og 34 år etter den amerikanske utgaven. Erobreren (Foundation and Empire) kom året etter – men tredje bind i trilogien lar fortsatt vente på aeg.
Våren 1965 ble studentenes science fiction-forening, Aniara stiftet på Universitetet i Oslo. På dette stiftelsesmøtet møttes Jon Bing og Tor Åge Bringsværd, som skulle vise seg å bli noen av de viktigste personlighetene innen norsk science fiction. B&B greide kunststykket å introdusere science fiction på bred front for det norske publikumet på slutten av 60-tallet til starten av 70-tallet. De fikk utgitt en rikt utstyrt og mye omtalt tre-binds antologi/innføring i sjangeren i «kaffebord-format» på Den norske Bokklubben (Østenfor sol, Vestenfor måne og Stella Polaris). De fulgte opp med en serie lange temaprogrammer om science fiction i beste sendetid lørdag kveld på NRK tv. Disse programmene omfattet også dramatiseringer av klassiske noveller.
Bing & Bringsværd debuterte som dramatikere på Det Norske Teateret med et sciencefictionskuespill, Å miste et romskip. De tok også initiativet til en rekke oversettelser i Gyldendals serie Lanterne science fiction. Denne billigb