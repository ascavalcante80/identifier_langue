तिमोर, दक्षिण पूर्व एशिया के समुद्री छोर के दक्षिणी सिरे पर और तिमोर सागर के उत्तर में स्थित एक द्वीप है। यह द्वीप स्वतंत्र राष्ट्र पूर्वी तिमोर और इंडोनेशियाई प्रांत पूर्वी नुसा तेंगारा के एक भाग पश्चिमी तिमोर के बीच विभाजित है। द्वीप का भूक्षेत्र 30777 वर्ग किलोमीटर है। तिमोर शब्द मलय भाषा के शब्द तिमूर पर आधारित है जिसका अर्थ मलय भाषा में "पूर्व" (दिशा) होता है, ऐसा इसे इसलिए कहा जाता है क्योंकि यह द्वीपों की श्रृंखला के पूर्वी छोर पर स्थित है।


== परिचय ==
तिमोर मलय पुंजद्वीप के लघु-सुंडा-द्वीपसमूह (Lesser Sunda islands) का सबसे बड़ा एवं पूर्वी द्वीप है तथा यह मुख्य द्वीप से साबू सागर तथा ओंबई जलडमरूमध्य द्वारा और आस्ट्रेलिया से टीमॉर सागर द्वारा अलग है।
राजनीतिक दृष्टि से यह 'पश्चिमी तिमोर' एवं 'पूर्वी तिमोर' दो भागों में विभाजित है। पश्चिमी भाग, ५,१२० वर्ग मील, इंडोनेशिया (पहले यह डचों के अधिकार में था) के अधिकार में है तथा पूर्वी भाग, ७,३५० वर्ग मील, सन् २००२ से एक स्वतंत्र राष्ट्र है (पहले यह पुर्तगाल का उपनिवेश था)। यह ३०० मील लंबा एवं ६० मील चौड़ा है, जिसका क्षेत्रफल लगभग १२,४७० वर्ग मील है। इसका समुद्री किनारा खड़ा, ढालुआ तथा अगम्य है, क्योंकि किनारों के चारों ओर मूँगे की चट्टाने पाई जाती है। यहाँ पर सर्वत्र पर्वतश्रेणियाँ हैं, जो ज्वालामुखीय उत्पत्ति की हैं। इसकी एक चोटी, माउंट ऐटलास, १२,००० फुट से भी अधिक ऊँची है। इसके भीतरी भाग के बारे में जानकारी कम है। यहाँ पर अन्य पूर्वी द्वीपों की अपेक्षा कम वनस्पतियाँ पाई जाती हैं। किनारों पर कृषि होती है। इसमें भी दक्षिणी किनारे की अपेक्षा उत्तरी किनारे पर अधिक कृषि की