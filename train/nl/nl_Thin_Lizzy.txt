Thin Lizzy is een Ierse hardrockband. De kern van de band vormden zanger en bassist Phil Lynott (1949-1986) en drummer Brian Downey.
De samenstelling van de band wisselde in de loop der jaren regelmatig. Naast frontman zanger/bassist Phil Lynott waren de opmerkelijkste leden Brian Robertson en Scott Gorham. Gary Moore speelde gitaar op enkele nummers, maar zijn rol in de band was niet erg groot. Kenmerkend voor de groep was de opstelling waarin twee leadgitaristen centraal stonden. Deze opstelling werd later vaak gekopieerd door bands als Iron Maiden. Phil Lynott stond bekend als een extravagante maar briljante zanger, bassist, componist en poëet.
Een van de eerste nummers die de band uitbracht was Whiskey in the jar, een hardrockuitvoering van een Ierse traditional. Later is dit nummer in een nog hardere versie door Metallica uitgebracht. De grote doorbraak van Thin Lizzy kwam echter met het nummer The boys are back in town (1976). In 1983 hield de groep op te bestaan. Lynott richtte aanvankelijk een andere band (Grand Slam) op, maar die kwam eigenlijk nooit echt van de grond. Solo heeft Lynott nog enkele successen gehad waarvan Old Town het bekendste is. Later is dit nummer gecoverd door The Corrs. Samen met Gary Moore werd "Parisienne Walkways" een klassieker. Minder bekend is "Kings' Call" met Mark Knopfler op gitaar.
Op 1ste kerstdag 1985 werd Lynott na een kerstfeest met spoed opgenomen in een kliniek in Salisbury, vanwege lever- en nierfalen. Hij overleed er uiteindelijk op 4 januari 1986 aan hartfalen en longontsteking. Het jarenlange gebruik van drugs, en dan met name heroïne had zijn lichaam gesloopt.
Nog steeds vindt er ieder jaar tijdens de sterfdag van Philip Lynott een tribute-happening plaats in Dublin, Ierland, the Vibe for Philo, waarbij de moeder van Lynott (Philomena) altijd een prominente rol speelt en vele coverbands acte de présence geven. Ook Nederlandse Lizzy-coverbands hebben daar vaak gespeeld.
Op 19 augustus 2005, de dag voordat Philip Lynott 56 jaar zou zijn geworden, werd op Grafton Street in Dublin een levensgroot standbeeld van hem onthuld. De dag daarop werd ter ere van Philip een tribute-concert gegeven met als aanvoerder Gary Moore, geholpen door de belangrijkste oud-leden van Thin Lizzy: Brian Downey, Scott Gorham, Brian Robertson en Eric Bell.
Scott Gorham en John Sykes hebben enige jaren geleden de naam Thin Lizzy nieuw leven ingeblazen. Zij toerden toen onder die naam met Michael Lee op drums en Marco Mendoza op bas. John Sykes nam de zang en gitaar voor zijn rekening en Scott Gorham completeerde de band met zijn herkenbare gitaarspel. In 2007 heeft Michael Lee afscheid genomen en heeft Tommy Aldridge zijn plaats ingenomen.
Later ging John Sykes terug toeren met zijn eigen muzikanten onder de naam John Sykes. De Thin Lizzy-tour van 2009 is hiermee komen te vervallen.
Het jaar nadien vormde Scott Gorham weer een nieuwe line-up van Thin Lizzy, die vanaf januari 2011 terug ging toeren. De eerste 13 concertdata in het Verenigd Koninkrijk werden gepland, met tevens een optreden tijdens de memorial in Dublin op 4 januari, de 25e sterfdag van Philip Lynott. Naast de originele bandleden Scott Gorham, drummer Brian Downey en toetsenist Darren Wharton completeerden voormalig Whitesnake-bassist Marco Mendoza, Def Leppard gitarist Vivian Campbell en The Almighty-zanger Ricky Warwick de line-up.
Op 6 februari 2011 overleed oud-Thin Lizzy bandlid Gary Moore.


== Samenstelling ==
Phil Lynott, Eric Bell, Brian Downey, Eric Wrixon
Phil Lynott, Eric Bell, Brian Downey
Phil Lynott, Gary Moore, Brian Downey
Phil Lynott, Andy Gee, John Cann, Brian Downey
Phil Lynott, Scott Gorham, B