Francium, aangeduid met het symbool Fr, is het scheikundige element met atoomnummer 87. Het is een sterk radioactief alkalimetaal met een metalliek donkergrijze kleur.


== Ontdekking ==
Francium is in 1939 ontdekt door de Franse fysicus Marguerite Perey van het Curie-instituut in Parijs. Zij ontdekte het element tijdens het bestuderen van de radioactieve vervalproducten van actinium. Het element is genoemd naar het land waarin het ontdekt is.
Tijdens de jaren 70 is er bij CERN onder leiding van Sylvain Lieberman onderzoek verricht naar de atoomstructuur van francium. Voor de productie van voldoende onderzoeksmateriaal is gebruikgemaakt van de isotopenscheider ISOLDE. Dit onderzoek heeft geresulteerd in kaarten met energieniveaus en gedetailleerde informatie over de structuren van enkele franciumisotopen.


== Toepassingen ==
Tot op heden zijn er weinig industriÃ«le toepassingen van francium bekend. Soms wordt het bij radiologisch onderzoek in combinatie met radium gebruikt als neutronenbron.


== Opmerkelijke eigenschappen ==
Francium is het zwaarste bekende alkalimetaal. Van nature komt het op aarde nauwelijks voor, maar het kan gesynthetiseerd worden door thorium te bombarderen met protonen. Omdat de levensduur van francium bijzonder kort is, zijn er slechts weinig eigenschappen van bekend. Chemisch gezien vertoont francium de meeste overeenkomsten met cesium.


== Verschijning ==
Francium ontstaat in de aardkorst uit het alfaverval van actinium. Aangezien dat een zeer traag proces is en franciumisotopen een zeer korte levensduur hebben, is de totale hoeveelheid francium op aarde altijd zeer klein en wordt geschat op 25 tot 30 gram. Het wordt alleen aangetroffen in uraniummineralen.


== Isotopen ==
Er zijn 33 franciumisotopen bekend. Het langstle