De Orsanmichele is een in Florence aan de via Calzaiuoli gelegen kerk.
Het gebouw kent een, voor een kerkgebouw, excentrieke vorm. Het bestaat uit een drie verdiepingen hoge kubus. Ze werd gebouwd op de plaats van de oude San Michele ad Hortum', een 9e-eeuwse kloosterkerk die haar naam dankt aan het feit dat ze in de nabijheid van een hortus, een groententuin, gelegen was.
De kerk werd in 1240 door de commune afgebroken om er een graanbeurs te bouwen. Toen deze in 1337 door een brand werd verwoest, trok men het huidige bouwwerk op. Op de gelijkvloerse verdieping was er een loggia en daarboven bevonden zich de stapelplaatsen van het graan voor het geval men een belegering moest doorstaan.
Op de oorspronkelijke markt stond er een pilaster met de afbeelding van de Heilige Maagd, een beeld dat men om de mirakels vereerde. Toen Talenti de markt na de brand herbouwde, combineerde hij beide functies, de seculiere en de religieuze. Elk gilde kreeg een pilaster van de loggia toegewezen om het beeld van zijn patroonheilige te vereren. Toen in 1380 de graanmarkt naar een nieuwe bestemming verhuisde, stelde men de volledige benedenverdieping ter beschikking van de eredienst. Talenti's zoon kreeg de opdracht de open arcades met ramen dicht te maken en, alhoewel men ze later met bakstenen opvulde, is de originele tracering nog duidelijk zichtbaar.

Het exterieur van het gebouw is van belang als een uitstalraam van de Florentijnse beeldhouwkunst van de 15e eeuw.
Van Ghiberti is er een beeld van Johannes de Doper, in 1416 voor de Arte di Calimala gemaakt. Het is het eerste levensgroot beeld dat in brons gegoten werd sinds de Oudheid. Verder is er Sint Stefaan, de patroon van de wolhandel en Sint Mattheus, de patroon van de geldwisselaars.
Donatello is de schepper van Sint Joris, beeld waarvan het origineel zich in de Bargello bevindt. Hij maakte het in 1417 voor het gilde der wapensmeden met een predella waarop we de heilige de draak zien verslaan. Het is een van de eerste werken waarbij van perspectief gebruik werd gemaakt. Ook het beeld van Sint Pieter wordt hem toegeschreven. Daarnaast maakte de kunstenaar het beeld St Marcus Waarvan Michelangelo gezegd zou hebben: "Als de heilige Marcus er zo uitgezien heeft, moet men elk woord wat hij geschreven heeft geloven!"
Nanni di Banco leverde de Vier gekroonde heiligen voor het gilde van de steenhouwers en schrijnwerkers, evenals Sint Filip.
van Andrea del Verrocchio is er De twijfel van de heilige Tho