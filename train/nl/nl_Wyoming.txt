Wyoming is een van de staten van de Verenigde Staten. De standaardafkorting is WY. De hoofdstad is Cheyenne. De staat heeft de bijnaam the Equality State vanwege de gelijke rechten die vrouwen er al vroeg kregen. In 1869 werd het vrouwenkiesrecht ingevoerd en vrouwen werden toegelaten in jury's en openbare ambten. Nellie Tayloe Ross werd in 1925 de eerste gekozen vrouwelijke gouverneur in de Verenigde Staten.


== Geschiedenis ==
Het gebied dat nu Wyoming heet werd oorspronkelijk bevolkt door indianenstammen. Daarna was de regio lang in Franse handen. Het grootste gedeelte van de staat werd in 1803 door de Verenigde Staten verworven via een transactie die de Louisiana Purchase is gaan heten. Later volgden er verdragen met Spanje (1819), het Verenigd Koninkrijk (1846) en Mexico (1848) die zorgden voor verdere gebiedsuitbreiding. Op 10 juli 1890 werd Wyoming formeel, als 44ste, een staat van de Verenigde Staten. De staat is vernoemd naar de Wyoming Valley in Noord-Oost Pennsylvania, waar naar verluidt de eerste kolonisten in de staat vandaan kwamen.


== Geografie ==
De staat Wyoming beslaat 253.554 km², waarvan 251.706 km² land is. De grenzen van de staat worden gevormd door een rechthoek die ligt tussen 41º NB en 45º NB en tussen 104°3' WL en 111°3' WL. Wyoming en Colorado zijn, de kromming van het aardoppervlak buiten beschouwing gelaten, de enige staten die rechthoekig zijn. Wyoming ligt in de Mountain-tijdzone.
Wyoming grenst in het noorden aan de staat Montana, in het westen aan Idaho en Utah, in het oosten aan South Dakota en Nebraska en in het zuiden aan Colorado.
De belangrijkste rivier is de North Platte. De grootste meren zijn Yellowstone Lake, Jackson Lake en het Flaming Gorge Reservoir (ontstaan na de aanleg van de Flaming Gorgedam).
Wyoming wordt doorsneden door de Rocky Mountains. Grote delen van de staat zijn dan ook erg bergachtig. Het hoogste punt is de top van Gannett Peak (4207 m). In het oosten van de staat ligt een klein deel van de Black Hills, die voor de rest in South Dakota liggen. De Black Hills worden omringd door de vlakke Great Plains. Een bekende berg in Wyoming is Devils Tower, in feite een 386 meter hoge monoliet waarvan de top zich 1558 meter boven zeeniveau bevindt. De gemiddelde hoogte van Wyoming is 2040 meter waarmee het, na Colorado, de hoogst gelegen staat van het land is. De Continental Divide doorsnijdt de staat van noordwest naar zuidoost.
Wyoming is rijk aan natuurschoon. In het noordwesten van de staat ligt het beroemde Yellowstone National Park, dat onder andere veel geisers telt. Vlakbij ligt het Grand Teton National Park, waar het Tetongebergte bijna loodrecht uit de omliggende vlakte oprijst. Ten noorden van de plaats Jackson bevindt zich het National Elk Refuge, een reservaat waar elk jaar duizenden wapiti's overwinteren. In de staat bevinden zich ook veel van de laatste wilde paarden.
De vermoedelijk allereerste vondst van fossielen van dinosauriërs in Wyoming werd gedaan bij Como Bluff in 1878, een gevolg van de aanleg van de Union Pacific-spoorlijn. De plaats heet nu ook wel Dinosaur Graveyard.
In Wyoming is de zwartvoetbunzing, een lang in het wild uitgestorven marterachtige, opnieuw uitgezet.
Het kleinste dorp in Wyoming is het dorpje Buford, dat slechts één inwoner telt.


== Demografie ==
In 2005 telde Wyoming 509.294 inwoners (2,0 per km²) en in 2012 576.000 inwoners. De bevolkingsdichtheid is in Wyoming, na Alaska, het laagst van alle vijftig staten. Het totale bevolkingsaantal is het laagst van alle staten. De grootste stad is hoofdstad Cheyenne, in het zuidoosten. In het westen van de staat bevindt zich het grote Wind River Indianenreservaat.
Volgens de volkstelling van 2010 was 90,7% van de bevolking blank (85,9% niet-Latino blanken), 0,8% Afrikaans, 2,4% Indiaans, 0,8% Aziatisch, 0,1% Pacifisch en 2,2% was afkomstig van twee of meer rassen. 8,9% van de bevolking was Latino.


=== Chinese Amerikanen ===
Wyoming kende vroeger een levendige Chinese gemeenschap. Tegenwoordig is er nog maar weinig van terug te vinden van de gemeenschap en leven er weinig Chinezen in deze staat.
Chinese migranten gingen in de 19e eeuw naar Wyoming om te werken als spoorwegbouwer of mijnwerker. Door raciale onlusten in 1885 werden 28 Chinezen vermoord en ongeveer honderd huizen van Chinese migranten in brand gestoken. Later migreerden vele Chinezen naar San Francisco om goudzoeker te worden.


== Economie ==
Het bruto product van de staat bedroeg in 2001 20 miljard dollar. Met een BBP van 47.400$ is de staat een van de rijkste van de VS. Wyoming staat 6de in de rangschikking van staten met de hoogste levenskwaliteit (2006).
De belangrijkste economische sectoren zijn de mijnbouw e