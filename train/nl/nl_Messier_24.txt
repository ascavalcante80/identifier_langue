M24 (Messier 24, ook wel de Sagittarius Sterrennevel) is een gebied in de Melkweg in het sterrenbeeld Schutter dat relatief vrij is van stofwolken en daardoor goed opvalt.
Het werd voor het eerst beschreven door Charles Messier in 1764. De Franse kometenjager nam de nevel op in zijn catalogus als nummer 24 en beschreef hem als een "nevel met veel sterren van verscheidene magnituden". Hij gaf de diameter van de nevel als anderhalve graad, hetgeen goed overeenkomt met de werkelijkheid. Sommige bronnen geven, incorrect, de zwakke open sterrenhoop NGC 6603 op als het object dat Messier bedoelde.
M24 is gelegen op een afstand tussen 10 000 en de 16 000 lichtjaar en bevat naast enkele sterrenhopen ook enkele donkere stofwolken of nevels. Het geheel maakt deel uit van één van de spiraalarmen van ons melkwegstelsel, de zg. Sagittarius Arm. De nevel is met het blote oog te zien indien hij hoog genoeg boven de horizon staat, iets dat in de Benelu