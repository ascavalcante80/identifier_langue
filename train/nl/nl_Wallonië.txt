Wallonië (Frans: Wallonie; Duits: Wallonie(n); Waals: Walon(r)eye) is het zuidelijke, in hoofdzaak Franstalige deel van België. Bestuurlijk komt het overeen met het grondgebied van het Waals Gewest, met inbegrip van de gemeenten van de Duitstalige Gemeenschap.
Het gewest grenst, met de klok mee schouwend, aan Vlaanderen, Nederland, Duitsland, Luxemburg en Frankrijk. Zijn hoofdstad is Namen, dat een kleine 110.000 inwoners telt. Met ongeveer drie en een half miljoen Walen op 16.844 km² — een derde van de bevolking op meer dan de helft van het grondgebied — is Wallonië aanzienlijk minder dichtbevolkt dan het noorden van het land.


== Algemeen ==


=== Naam ===
Het adjectief Waals is ouder, maar de naam Wallonie is relatief nieuw. Het woord verscheen voor de eerste keer in een uit 1842 daterend etymologisch en filosofisch essay van de Naamse filoloog en antropoloog Honoré Chavée. Deze gebruikte het in de betekenis van de Romaanse wereld die hij tegenover de Germaanse plaatste. Pas twee jaar later, in 1844, zou het woord in zijn huidige betekenis — la Wallonie als het Romaanse gedeelte van de nieuwe staat België — door Joseph Grandgagnage in zijn boek Wallonnades  gebruikt worden. Met de Waalse schrijver en militant voor de Franstalige zaak Albert Mockel kreeg het woord ook een politiek en cultureel gekleurde lading, waarbij Wallonië en de Waalse zaak tegenover Vlaanderen en de Vlaamse beweging worden gesteld.
Recentelijk heeft de regering van het Waals gewest eenduidig gekozen voor de naam Wallonie boven Région wallonne.


=== Etymologie ===
De benaming Wallonië (Frans: Wallonie) stamt af van het Oergermaanse Walh. Met dit woord, dat letterlijk vreemdeling betekent, duidden de Germanen Keltische en Romaanse bevolkingsgroepen aan. Dezelfde oorsprong heeft het begrip Welsche Schweiz, dat door Duitstaligen (al dan niet Zwitsers) vaak gebruikt wordt als ze het over het Romaanstalige deel van Zwitserland hebben. Ook de namen van Walachije (naar de stam der Vlachen) en Wales gaan op die oorspronkelijke woordstam en betekenis terug.


=== Hoofdstad ===
In 1986 nam het Waals Parlement een decreet aan waarbij Namen officieel werd uitgeroepen tot hoofdstad van het Waals Gewest. Pas in 2010 wordt decretaal vastgelegd dat Namen de enige vestigingsplaats is van het Waals Parlement en de Waalse regering.


=== Vlag en volkslied ===
Het volkslied van Wallonië is de Franse vertaling van Le chant des Wallons, een lied dat oorspronkelijk in 1900 in het Waals was geschreven. De officiële vlag van Wallonië gaat terug op het ontwerp van kunstenaar Pierre Paulus uit 1913.


== Ontstaan ==


=== Waalse Beweging ===
Er bestond in de tweede helft van de negentiende eeuw al een beginnende Waalse Beweging, als reactie op de Vlaamse Beweging. Vanaf 1910 veranderde zij van karakter en ging strijden voor de Waalse onafhankelijkheid of zelfbestuur en/of aansluiting bij Frankrijk. Een markeringspunt vormt de brief van Jules Destrée aan de koning der Belgen, "Sire, er zijn geen Belgen", in 1912. De brief werd gepubliceerd in de Revue de Belgique (15 augustus 1912) en in de Journal de Charleroi (24 augustus 1912). Ook vonden er publicaties plaats in de grootste Waalse dagbladen, zoals de Gazette de Charleroi, L'Express en La Meuse, de katholieke dagbladen uitgezonderd. Er verscheen ook een artikel in The New York Times.

Maar vooral in 1950 (gedurende de Koningskwestie) en in 1960 met André Renard (gedurende de algemene staking van 1960-1961), werd zelfbestuur geëist en grondige economische hervormingen om Wallonië te redden en om zijn teloorgang tegen te gaan. Thans geniet de Waalse Beweging, zeker in vergelijking met de Vlaamse Beweging, slechts marginale steun.


=== Ontwikkeling ===
Vanaf 1960 zette het economisch verval van Wallonië in en was Vlaanderen in opkomst. De zogenoemde communautaire problematiek werd hierdoor aangescherpt. Na het ontstaan van België in de 19e eeuw hadden het aanvankelijk meer ontwikkelde Wallonië en de Franstalige burgerij de Belgische economie en politiek gedomineerd. Terwijl de Vlaamse Beweging vooral uit was op de erkenning van het Nederlands en culturele autonomie voor Vlaanderen, lagen de doelstellingen van de Waalse Beweging voor de federalisering van het land eerder bij economisch zelfbestuur om het verval van de kool- en staalindustrie, waarop de Waalse economie steunde, af te remmen. Een heropleving bleef uit, en sinds de jaren 1960 kampt Wallonië met een grotere werkloosheid, lager inkomen, lagere economische groei en minder gezonde openbare financiën dan Vlaanderen.


== Geschiedenis ==


== Geografie ==

De Maas is de belangrijkste rivier in Wallonië. De Samber is de belangrijkste bijrivier van de Maas en net als deze grotendeels gekanaliseerd middels sluizen en stuwen om de bevaarbaarheid met vrachtschepen te verzekeren, ze lopen samen als een West-Oost-as door Wallonië. Andere belangrijke Waalse zijrivieren van de Maas zijn de Semois, de Lesse en de Ourthe. De Dender, Dijle en Zenne hebben enkel hun bron en bovenloop in Wallonië en behoren tot het stroomgebied van de Schelde die (net als de Maas) Wallonië vanuit Frankrijk binnenstroomt om kort nadien al Vlaanderen te bereiken. De Leie vormt de grens met Frankrijk ter hoogte van Komen-Waasten. Het uiterste oosten van Wallonië behoort tot het stroombekken van de Rijn en ter hoogte van Chimay ontspringt de Oise behorend tot het bekken van de Seine
Wallonië kent grotere reliëfverschillen dan Vlaanderen, het laagste punt ligt bij Orroir aan de Schelde (10 meter), het hoogste punt is met 694 meter het Signaal van Botrange in de Hoge Venen (ook het hoogste punt van België). De regio ten noorden van de Samber en Maas behoort op het uiterste westen na (Scheldevallei) tot Midden-België met de vruchtbare leemplateaus van Henegouwen, Brabant en Haspengouw, het gebied ten zuiden van Samber en Maas behoort tot Hoog-België met van noord naar zuid de Condroz, de depressie van de Famenne, het hooggelegen door rivieren doorsneden bosrijke plateau van de Ardennen, en in het uiterste zuid-oosten Belgisch Lotharingen ook bekend als de Gaume dat aansluit bij het Franse Lotharingen. De Famenne en Ardennen worden van elkaar gescheiden door een lange smalle van west naar oost lopende kalkrichel de Calestienne.


=== Provincies ===
Het Waalse grondgebied omvat de volgende vijf provincies:
1 Waals-Brabant
2 Henegouwen
3 Luik
4 Luxemburg
5 Namen


=== Bevolking ===
Op 1 januari 2014 telde Wallonië 3.576.325 inwoners. De grootste steden zijn Charleroi, Luik, Namen, Bergen, La Louvière, Doornik en Verviers. Op Doornik na liggen deze steden allemaal op de zowat 180 kilometer lange smalle industrie-as in de valleien van Maas, Samber, Vesder en Hene. Deze strook die slechts 11% van de totale oppervlakte inneemt maar goed is voor bijna 45% van de bevolking is in tegenstelling tot de rest van Wallonië erg verstedelijkt als gevolg van de enorme industriële ontwikkeling in de 19e eeuw en eerste helft van de 20e eeuw. Gemiddeld wonen hier 837 inw/km² tegenover 133 inw/km² voor het resterende landelijke gebied. De industriële ontwikkeling van Wallonië bracht een sterke migratiestroom naar Wallonië op gang omdat de lokale bevolking niet volstond om te voldoen aan de enorme behoefte aan werkkrachten. In de 19e en begin 20e eeuw kwamen deze migranten hoofdzakelijk uit het toen economisch veel zwakkere en dicht bevolkte Vlaanderen. Na de Tweede Wereldoorlog ging het vooral om Italianen die actief waren in de mijnbouw. Aan deze laatste migratie kwam eind jaren 50 abrupt een einde naar aanleiding van de Mijnramp van Marcinelle. Ondanks deze belangrijke migratie is de totale bevolking van Wallonië vooral vanaf 1900 minder snel toegenomen dan deze van Vlaanderen en Brussel waardoor het aandeel in de totale Belgische bevolking van 42,66% in 1866 is teruggelopen naar 32,07% (2014).


=== Taal ===
De taalgrens met Vlaanderen is tussen 1960 en 1971 in een aantal wetten vastgelegd. In 1963 zijn 25 overwegend Franssprekende gemeenten gelegen in Vlaamse provincies met in totaal 90.000 inwoners overgeheveld naar Wallonië en zo bij het Franse taalgebied gevoegd. Omgekeerd werden 24 overwegend Nederlandstalige gemeenten gelegen in Waalse provincies, met in totaal 23.000 inwoners, overgeheveld naar Vlaanderen en zo bij het Nederlandse taalgebied gevoegd. Een aantal van deze gemeenten kreeg bij deze aanpassing het statuut van faciliteitengemeente. Naast Frans en Duits wordt nu in Wallonië en zijn randgebieden nog door een minderheid Nederlands gesproken.
In de gemeenten Komen-Waasten (Comines-Warneton), Edingen (Enghien), Vloesberg (Flobecq) en Moeskroen (Mouscron) bestaan zekere faciliteiten voor de Nederlandstalige inwoners.
In het oosten van de provincie Luik hebben de zogeheten 'Platdietse' gemeenten Baelen, Blieberg (Plombières) en Welkenraedt voor hun Nederlandstalige inwoners in 1966 eveneens deze wettelijke mogelijkheid gekregen, maar daaraan is tot op heden in bestuurlijke zin geen praktisch gevolg gegeven.
De twee belangrijkste streektalen zijn het Waals en het Picardisch, maar beide zijn in de loop van de twintigste eeuw sterk teruggedrongen door het Frans.


== Politiek ==
De bevoegdheden van het Waals Gewest zijn vastgelegd in de Belgische Grondwet en de Bijzondere Wet tot Hervorming der Instellingen.
In tegenstelling tot de situatie in Vlaanderen werd het Waals Gewest, bevoegd voor onder meer economie, werkgelegenheid, openbare werken, openbaar vervoer, landbouw en ruimtelijke ordening, niet versmolten met de Franse Gemeenschap, die bevoegd is voor onder meer cultuur, onderwijs en welzijn en dit voor alle Franstaligen zowel in het Waalse gewest als in het Brussels Hoofdstedelijk Gewest. In dezelfde zin maken de negen Duitstalige gemeenten in de Oostkantons wel deel uit van het Waals Gewest maar hebben deze hun eigen Duitstalige Gemeenschap voor deze zogenaamde persoonsgebonden materies.


=== Parlement ===
Het Waals Parlement is de volksvertegenwoordiging van het Waals Gewest. Het parlement telt 75 zetels en wordt sedert 1995 rechtstreeks verkozen, voorheen werd het samengesteld uit de leden van de federale kamer verkozen in de Waalse kiesarrondissementen. Vanaf 1999 wordt er om de vijf jaar gekozen, gelijktijdig met de verkiezingen voor het Europees Parlement.


==== Samenstelling 1995-2019 ====
De onderstreepte getallen vormen de hieruit onderhandelde meerderheid.
Het absenteïsme bij de verkiezingen van 2014 bedroeg 12,12% (ook al is er een wettelijke stemplicht), 7,4% van de uitgebrachte stemmen waren blanco of ongeldig.


==== Kieskringen ====
Het Waals Gewest is onderverdeeld in 13 kieskringen die overeenstemmen met de oude federale kiesarrondissementen en dit in tegenstelling tot het Vlaams Gewest dat besliste om ook voor de gewestverkiezingen de provinciale kieskringen, die in 2003 werden ingevoerd voor het federale parlement, te gebruiken. Iedere kieskring levert een aantal zetels in verhouding tot het aantal inwoners. Per provincie worden de reststemmen van de betroffen kieskringen volgens het systeem van de apparentering samengevoegd om het aantal "verloren" stemmen te beperken. Toch blijft het in de praktijk soms erg moeilijk om in de provincies Namen, Waals-Brabant maar vooral Luxemburg zetels te behalen gezien het gering aantal toe te kennen zetels. Zo behaalde de PS en Ecolo in 1999 geen enkele zetel in de provincie Luxemburg met respectievelijk 21,3% en 17,1% van de stemmen. De vijf beschikbare zetels werden gewonnen door de MR (3 zetels met 30,4%) en CDH (2 zetels met 26,3%) samen goed voor slechts 56,7% van de stemmen.
Kieskringen per provincie:
Provincie Henegouwen - 29 zetels: Charleroi: 9 , Doornik - Aat - Moeskroen: 7 , Bergen: 6 , Thuin: 3 , Zinnik : 4
Provincie Luik - 23 zetels: Luik: 13 , Hoei - Borgworm : 4 , Verviers: 6
Provincie Namen - 10 zetels: Dinant - Philippeville: 4 , Namen: 6
Provincie Waals-Brabant - 8 zetels: Nijvel : 8
Provincie Luxemburg - 5 zetels: Aarlen - Bastenaken - Marche-en-Famenne: 3 ,Neufchâteau - Virton: 2


=== Regering ===
Het dagelijks bestuur van het Waals Gewest is in handen van de Waalse regering; sinds medio 2014 is dit de regering-Magnette, een coalitie van PS en cdH.


== Verkeer en vervoer ==

Het vervoer per tram, bus en metro binnen het Waals Gewest wordt uitgevoerd door de Société régionale wallonne du transport (SRWT), onder de commerciële naam TEC (Transport en commun). Charleroi is de enige Waalse stad met een metrosysteem, de premetro (Métro léger de Charleroi) voor Luik is de bouw van een tramnetwerk gepland.
Het spoorvervoer is een verantwoordelijkheid van de federale overheid en wordt 