Tsjecho-Slowakije of Tsjechoslowakije was een republiek in Midden-Europa, ontstaan uit het uiteenvallen van de Donau-monarchie (Oostenrijk-Hongarije) na de Eerste Wereldoorlog. Op 1 januari 1993 volgde een (vreedzame) opdeling in Tsjechië en Slowakije.


== Naam en spelling ==


=== Naam ===
In de geschiedenis heeft Tsjecho-Slowakije meerdere namen gehad:
Eerste Tsjecho-Slowaakse Republiek (Tsjechisch: Československá republika, afgekort ČSR) was de naam van 1918 tot 1938.
Tweede Tsjecho-Slowaakse Republiek (Tsjechisch: Československá republika, afgekort ČSR) was de naam van 1938 tot 1939.
Tsjecho-Slowaakse regering in ballingschap (Tsjechisch: Prozatímní státní zřízení československé) was de naam voor de regering in ballingschap tussen 1939-1945 en werd enkel erkend door de geallieerden.
Derde Tsjecho-Slowaakse Republiek (Tsjechisch: Československá republika, afgekort ČSR) was de naam van 1945 tot 1960.
Tsjecho-Slowaakse Socialistische Republiek (Tsjechisch: Československá socialistická republika, afgekort ČSSR) was de naam van 1960 tot 1990;
Tsjechische en Slowaakse Federale Republiek (Tsjechisch: Česká a Slovenská federativní republika, afgekort ČSFR) was de naam na de Fluwelen Revolutie van 1989 tot het uiteenvallen van de staat.


=== Spelling ===
De schrijfwijze Tsjecho-Slowakije (Tsjechisch/Slowaaks: Česko-Slovensko) was de officiële spelling gedurende volgende perioden:
1918 tot 1920 (volgens enkele geschiedkundigen tot 1923)
eind 1938 tot 14 maart 1939
April 1990 tot en met de splitsing op 31 december 1992
De naam was oorspronkelijk analoog aan "Oostenrijk-Hongarije" samengesteld, maar dikwijls in onbruik geraakt en gaf men de voorkeur aan het eenvoudiger Tsjechoslowakije (officieel gedurende het grootste deel van de staatsgeschiedenis). Tegenwoordig staat het in Tsjechië bekend als 'Tsjechoslowakije' (Tsjechisch:Československo) volgens de officiële Tsjechische spellingsregels, terwijl men het in Slowakije nog steeds "Tsjecho-Slowakije" (Slowaaks: Česko-Slovensko) noemt. In het Nederlands taalgebied geven de meeste instanties de voorkeur aan de spellingvariant met een streepje. In Vlaanderen komen ook de spellingvarianten Tsjecho-Slovakije en Tsjechoslovakije veelvuldig voor.


== Geschiedenis ==
Tsjecho-Slowakije ontstond als staat na het uiteenvallen van Oostenrijk-Hongarije, toen men de Oostenrijkse delen Bohemen en Moravië samenvoegde met de Hongaarse delen Slowakije en Roethenië. De eerste president van Tsjecho-Slowakije was Tomáš Masaryk.


=== Interbellum ===

Tsjecho-Slowakije is nooit echt een stabiele staat geweest, maar er was altijd een sterk nationaal besef, ondanks de etnische diversiteit van het land. Bij de volkstelling van 1921 was de bevolkingssamenstelling als volgt:
Tsjechen 6,8 miljoen (51,5 % )
Duitsers 3,2 miljoen (23,4 %)
Slowaken 2,3 miljoen (14 %)
Hongaren 884 000
Daarnaast waren er grote minderheden van Roethenen (benaming voor Oekraïners) en kleinere minderheden van Joden en Polen.
Als bestuurstalen van Tsjecho-Slowakije werden het Tsjechisch en het Slowaaks gehanteerd, waarmee de grootste minderheid werd uitgesloten. Ook de Slowaken voelden zich achtergesteld. Bij alle minderheden leidde dit tot een streven naar autonomie of aansluiting bij het moederland:
op 14 september 1918 werd de eerste president benoemd, genaamd Tomas Masaryk
in 1938 werd het Sudetenland opgenomen in nazi-Duitsland na de conferentie van München
Polen bezette in 1938 Teschen
Roethenië kreeg autonomie in 1938 en verklaarde zich in 1939 onafhankelijk, waarna het binnen 24 uur door Hongarije werd bezet
Slowakije verklaarde zich in 1939 onafhankelijk.
Het zuiden van Slowakije met grote Hongaarse minderheden kwam in 1939 weer bij Hongarije.
Tsjechië werd als protectoraat Bohemen en Moravië door Duitsland ingelijfd.


=== 1945-1990 ===
Na de oorlog werd de staat Tsjecho-Slowakije hersteld, aanvankelijk weer als parlementaire democratie. De Duitse bevolking werd verdreven en Roethenië werd door de Sovjet-Unie ingelijfd. Op 20 februari 1948 grepen de communisten de macht in de Praagse Coup. Paradoxaal genoeg niet onder bloedvergieten en geweld maar onder de toejuichingen van ongeveer de helft van de bevolking.
In 1951 vonden zuiveringen plaats binnen de communistische leiding. Onder anderen partijsecretaris Rudolf Slánský werd op beschuldiging van titoïsme opgehangen. Een stalinistisch bewind onder Antonín Novotný handhaafde zich vervolgens tot 1968.
In 1968 kwam een groep van hervormers aan het bewind, onder leiding van Alexander Dubček. Het doel was de ontwikkeling van een "communisme met een menselijk gezicht". Dit half jaar wordt de Praagse Lente genoemd. Troepen van het 