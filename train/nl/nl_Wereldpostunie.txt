De Wereldpostunie (ook: Wereldpostvereniging, Frans: Union Postale Universelle) is een internationale organisatie die de verschillende postovergangen tussen lidstaten controleert. De Wereldpostunie is dan ook verantwoordelijk voor het wereldvertakte postnetwerk. Elke lidstaat gaat dan ook akkoord met de regels voor het internationaal postverkeer. Het is de op een na oudste nog bestaande internationale organisatie, na de Internationale Telecommunicatie Unie, en is formeel een gespecialiseerde organisatie van de Verenigde Naties. De Wereldpostunie is in 1874 opgericht met het Verdrag van Bern en werd in 1948 een gespecialiseerde organisatie van de VN. De UPU speelt een voorname rol in het constant optimaliseren van postdiensten. De hoofddoelen van de UPU zijn:
de promotie van het mondiale postverkeer,
toename van het aantal verwerkte poststukken door te voorzien in moderne producten en diensten,
een hoge servicekwaliteit voor de consument.
Haar kerntaak bestaat uit het bevorderen en ontwikkelen van de communicatie tussen alle volkeren van de wereld. De hoogste autoriteit van de UPU is het Wereldpostcongres. Het komt om de vier jaar samen.


== Geschiedenis ==
Voor de Wereldpostunie werd opgericht moest een land een apart postverdrag hebben met elk land waarnaar het internationale post zou willen sturen of waarvan zou willen ontvangen. De Verenigde Staten organiseerden echter een internationaal postcongres in 1863. De Pruisische minister van post richtte hierna in 1874 de Wereldpostunie op met het ondertekenen van het Verdrag van Bern. De aanvankelijke naam van de organisatie was Generale Postunie. In 1878 werd de naam veranderd in Wereldpostunie.
De Wereldpostunie regelde dat (1) elke lidstaat min of meer jaarlijks een even grote som aan de organisatie zou schenken, dat (2) internationale en nationale post gelijk zou behandeld worden, en dat (3) elk land al het geld voor internationale postverdeling zou bijhouden.
Een van de belangrijkste resultaten van de unie was het wegvallen van de noodzakelijkheid om verschillende postzegels op de brief te plakken. Voor de oprichting van de unie was het namelijk vereist dat de brief werd voorzien van een postzegel voor elk land waar de brief door ging. De Wereldpostunie aanvaardde echter de postzegels van de lidstaten voor de gehele internationale route.
In 1969 introduceerde de Wereldpostunie een nieuw betalingssysteem, waardoor elk land een bepaalde som aan de organisatie moest doneren die in overeenstemming stond met de hoeveelheid verstuurde post.
Dit had echter een invloed 