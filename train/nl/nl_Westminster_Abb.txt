Westminster Abbey (officieel The Collegiate Church of St Peter) is een voornamelijk in gotische stijl opgetrokken kerk in Londen. Het is traditioneel de plaats waar kroningen en begrafenissen van leden van de Britse vorstenhuizen plaatsvinden. Ook vinden hier huwelijken plaats van leden van de koninklijke familie, tussen 1100 en 2011 16, met als voorlopig laatste Prins William en Kate Middleton. In 1987 werd het gebouw samen met Westminster Palace en Saint Margaret's Church door UNESCO op de Werelderfgoedlijst geplaatst.


== OntstaanBewerken ==

De legende wil dat de abdij werd gesticht ten tijde van koning Saberth van Essex, toen een visser een visioen zag over Petrus. Het gebouw verrees op een eiland in de rivier de Theems. Ten tijde van koning Eduard de Belijder werd de abdij verbouwd in Normandische stijl (1045-1065). Het geheel werd gebouwd als een abdij voor benedictijner monniken en werd ingewijd op 28 december 1065. Tussen 1245 en 1517 werd de abdij verbouwd in gotische stijl. De eerste fase van de herbouw vond plaats onder koning Hendrik III en het gebouw werd voltooid tijdens de regering van Richard II. Hendrik VII voegde er in 1503 een kapel aan toe in de laatgotische zogeheten perpendiculaire stijl.
Tijdens de kerkhervorming onder Hendrik VIII werd Westminster Abbey in 1534 slachtoffer van de opheffing van de kloosters, en in 1540 werd ze gesloten. De abdij werd aan de benedictijnen teruggegeven onder koningin Maria I, maar onder koningin Elizabeth I moesten ze de abdij in 1559 opnieuw afstaan. Elizabeth bepaalde in 1579 dat Westminster een "royal peculiar" zou worden: een kerk die rechtstreeks onder verantwoordelijkheid van de vorst viel en niet van de aartsbisschop van Canterbury. Zij maakte er een school van: The Collegiate Church of St. Peter. Sindsdien is het hoofd niet de bisschop, maar een deken die wordt aangesteld door de vorst. Tot de 19e eeuw was de abdij na Oxford en Cambridge de op twee na belangrijkste plaats van wetenschap in het land.


== KroningenBewerken ==
Koning Harold II Godwinson was de eerste vorst die in de kerk werd gekroond, in 1066. Op eerste kerstdag van datzelfde jaar werd Willem de Veroveraar hier gekroond als zijn opvolger, en alle daaropvolgende Engelse vorsten (behalve Lady Jane Grey, Eduard V en Eduard VIII, die niet gekroond werden). De aartsbisschop van Canterbury leidt traditioneel deze ceremonie, hoewel Harold en Willem werden gekroond door de aartsbisschop van York.


== BijzettingenBewerken ==
Hendrik III verbouwde de kerk ter ere van de heiligverklaarde koning Eduard de Belijder, wiens overblijfselen hier werden geplaatst. Hendrik III werd vlakbij hem bijgezet, evenals de koningen uit het huis Plantagenet, hun vrouwen en familieleden, en de meeste andere koningen en koninginnen van Engeland. Hendrik VIII en de meeste vorsten na Karel I werden echter bijgezet in Windsor. In Westminster Abbey liggen ook Willem III van Oranje, koning van Engeland en Schotland, en diens vrouw Maria II Stuart. Willem III is een van de weinige Oranjes die niet in de grafkelder in de Nieuwe Kerk in Delft bijgezet is.
Aristocraten werden bijgezet in de zijkapellen. Ook de middeleeuwse schrijver Geoffrey Chaucer werd hier bijgezet, en na hem andere dichters en schrijvers in wat bekend zou worden als de Poets' Corner. Beroemde musici als Henry Purcell en Orlando Gibbons vonden ook hier, op hun belangrijkste werkplaats, hun laatste rustplaats. Al met al werd het in de loop van de eeuwen een eer om in Westminster Abbey bijgezet te worden, ook voor generaals, politici, wetenschappers en andere groten uit de Engelse samenleving, zoals:
Robert Adam
Clement Attlee
Robert Browning
Geoffrey Chaucer
Muzio Clementi
Charles Darwin
Charles Dickens
John Dryden
John Gay
William Ewart Gladstone
Georg Friedrich Händel
Dr Samuel Johnson
Ben Jonson
Lord Kelvin
Rudyard Kipling
David Livingstone
Isaac Newton
Laurence Olivier
William Pitt de Jongere
William Pitt de Oudere, 1e graaf van Chatham
Henry Purcell
James Rennell
Ernest Rutherford
Edmund Spenser
Alfred Lord Tennyson
Sir Henry Irving, toneelacteur
Ralph Vaughan Williams
William Wilberforce, Engels parlementariër en leider van de anti-slavernijb