De Westelijke Verenigde Staten (Engels: Western United States of American West) is een term die betrekking heeft op de meest westelijke staten van de Verenigde Staten. Aangezien de Verenigde Staten sinds de onafhankelijkheid steeds in westelijke richting uitgebreid zijn, is de betekenis van the West (het Westen) meermaals westwaarts opgeschoven. Op het einde van de 18e eeuw vormden de Appalachen de frontier. In de 21e eeuw verstaat men onder de Westelijke Verenigde Staten meestal de Rocky Mountains, het Grote Bekken en de Westkust. Daartoe behoren ook Hawaï en Alaska, die van de andere staten gescheiden zijn door respectievelijk de Stille Oceaan en Canada. De Mississippi-rivier wordt soms ook gezien als de meest oostelijke grens van het gebied.
In de regio wordt onderscheid gemaakt tussen de Pacific States (Alaska, Californië, Hawaï, Oregon en Washington) en de Mountain States (Arizona, Colorado, Idaho, Montana, Nevada, New Mexico, Utah en Wyoming). De term West Coast heeft uitsluitend betrekking op de drie Aaneengesloten Staten aan de Stille Oceaankust: Washington, Oregon en Californië. Een andere indeling is die in Northwest (Oregon, Washington, Idaho, Montana en Wyoming) en Southwest (Arizona, New Mexico, Nevada, Colorado en Utah; soms ook Californië, Oklahoma en Texas).
Andere staten die soms tot het Westen worden gerekend liggen ten oosten van de Rocky Mountains en ten westen van de Mississippi: Arkansas, Iowa, Kansas, Louisiana, Minnesota, Missouri, Nebraska, North Dakota, Oklahoma, South Dakota en Texas. Meestal worden die staten echter tot andere regio's gerekend. Zo hoort een aantal staten tot de Plains States en maakt de noordelijke helft van deze regio deel uit van het Middenwesten. De zuidelijke staten, zoals Texas, Louisiana en Arkansas, worden traditioneel bij het Zuiden gerekend.
Afgezien van de puur geografisch omschrijving van het Westen zijn er ook antropologische connotaties aan verbonden. Hoewel het Westen een gr