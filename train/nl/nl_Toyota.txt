Toyota Motor Corporation (Japans: トヨタ自動車株式会社, Toyota Jidōsha Kabushiki-gaisha) behoort tot de top drie van grootste autofabrikant ter wereld. Qua verkoopaantallen strijden Toyota, General Motors en Volkswagen AG om de eerste plaats, alle drie produceren ongeveer 10 miljoen voertuigen op jaarbasis. De Japanse onderneming maakt deel uit van de Nikkei 225.


== GeschiedenisBewerken ==
Een Japanse ondernemer, Sakichi Toyoda, vond aan het einde van 19e eeuw een weefmachine uit die automatisch stopte zodra de draad brak. Hierdoor kon één werknemer meerdere machines beheren, waar vroeger per machine een werknemer nodig was om de machine te stoppen als de draad brak. Een Engels bedrijf betaalde een groot bedrag om de weefmachine in Europa te mogen bouwen. De zoon van Toyoda, Kiichiro Toyoda, kreeg dit geld om een eigen bedrijf op te richten. Kiichiro besloot autofabrikant te worden.
In 1936 begon de productie van het eerste model AA. Een jaar later werd de fabriek hernoemd naar Toyota Motor Corporation. Kiichiro Toyoda stelde zich als doel om de beste auto's van de wereld te bouwen. Vlak na de Tweede Wereldoorlog werd een kwaliteitscontrolesysteem voor auto's ingevoerd, onder de naam "Toyota production system", wat later wereldwijd bekend raakte als Lean manufacturing. De Toyota's raakten (zoals zoveel Japanse automerken) al snel bekend om hun betrouwbaarheid. De doelstelling voor Kiichiro Toyoda was in dat opzicht geslaagd. Het bedrijf staat bekend om een speciale bedrijfsfilosofie die wel 'Toyotisme' wordt genoemd; het was het eerste bedrijf dat het just in time-concept invoerde als productiemethode; een bedenksel van Toyota's productiechef Taiichi Ohno. Anno 2006 kent Toyota nog steeds de minste mankementen per geproduceerde auto. Nog steeds is Toyota een voorloper in diverse kwaliteitsmanagement- en productiemanagementprincipes. Het Toyota Production System is inmiddels door meerdere bedrijven, zoals Caterpillar en Daf gekopieerd.
Het best verkochte model is de Toyota Corolla. Na de introductie in 1966 werd de Corolla dermate populair dat het model al heel snel naar zeven landen werd geëxporteerd, waaronder ook Nederland. Enkele jaren hierna was de vraag naar Corolla's wereldwijd zo toegenomen dat Toyota besloot voor dit model een geheel nieuwe fabriek te bouwen. In 1969 exporteerde Toyota ca. 10.000 Corolla's per maand, en een jaar later was dat aantal verdubbeld. Vier jaar na de introductie van dit model reed de miljoenste Corolla van de band. Weer een jaar later werd de miljoenste Corolla geëxporteerd.
Ook de Toyota Prius baarde opzien. Bij zijn introductie in 1997 was het de eerste in serie geproduceerde hybride auto ter wereld. Het is tot op de dag van vandaag ook de meest verkochte hybride auto. De concurrentie komt met name van Honda die in 1999 de Honda Civic Hybrid produceerde, en later de Honda Insight. Deze laatste en de Toyota Prius zijn momenteel de meest verkochte hybride wagens op de Nederlandse en Belgische markt, naast een aantal modellen van Toyota's luxemerk Lexus. In 2003 waren van de Prius circa 100.000 exemplaren geproduceerd. In 2004 verscheen een nieuw en verbeterd model van de Prius op de markt, dat zelfs nog zuiniger was. In 2008 werd een nieuwe mijlpaal bereikt: 1.000.000 stuks.
Toyota introduceerde in 2015 de Toyota Mirai, japans voor toekomst, geïntroduceerd. Het is de opvolger van de Prius, waarvan er sinds de introductie ruim 8 miljoen exemplaren zijn verkocht. De Mirai is een waterstofauto en Toyota streeft ernaar om in 2050 geen benzine- of dieselmotoren meer te gebruiken. Door het gebruik van waterstof is de enige emissie water. Toyota indiceert dat de totale uitstoot van koolstofdioxide gedurende de gehele levensduur van het voertuig 50% tot 70% lager is in vergelijking tot conventionele benzine- of dieselvoertuigen. Het voertuig heeft een bereik van 550 kilometer en tanken duurt niet langer dan 5 minuten. Dit is veel sneller dan een elektrische auto aan een oplaadpaal. Nadeel is wel dat er speciale tankstations nodig zijn die tot vijfmaal duurder zijn dan normale benzinestations.
In Europa heeft Toyota een marktaandeel van 5 procent. In het eerste kwartaal van 2007 is Toyota de grootste autofabrikant ter wereld geworden. General Motors, dat 76 jaar lang de grootste was, zakte naar de tweede plaats. Toyota mikt op een marktaandeel van 15 procent wereldwijd.


== KerncijfersBewerken ==
Toyota produceert zo’n 9 miljoen voertuigen per jaar, waarvan ongeveer 4 miljoen in Japan. Toyota heeft een wereldwijd marktaandeel van iets meer dan 10%. In het boekjaar tot 31 maart 2014 werden 2,4 miljoen voertuigen in Japan verkocht en alleen in de Verenigde Staten werden met 2,5 miljoen stuks meer voertuigen verkocht. In 2014 werd een derde van de omzet behaald in Japan, een derde in de Verenigde Staten en de overige omzet wordt gerealiseerd in de rest van de wereld. Het bedrijf geeft per jaar zo’n 800 miljard yen uit aan onderzoek en ontwikkeling, dit is ongeveer 3,5% van de omzet. Het bedrijf telt bijna 340.000 werknemers.
In 2009 leed het bedrijf voor het eerst sinds 1950 een verlies. Het verlies was 437 miljard yen (3,3 miljard euro) groot en werd vooral veroorzaakt door een sterke terugval in de autoverkopen als gevolg van de kredietcrisis. Toyota had in dat jaar een productie capaciteit van 10 miljoen voertuigen en deze kosten drukten zwaar op de resultaten.
Hieronder een overzicht van de autoverkopen en financiële resultaten van het bedrijf sinds 2008: