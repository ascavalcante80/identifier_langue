Mexico-Stad (Spaans: Ciudad de México of México D.F.; Engels: Mexico City) is de hoofdstad van Mexico. Bestuurlijk gezien is Mexico identiek aan het Federaal district (Spaans: Distrito Federal, D.F.), en in de volksmond wordt de stad dan vaak ook gewoon D.F. genoemd. Mexico-Stad is een van de grootste steden ter wereld en tevens de grootste hooggelegen stad. Het Federaal District heeft 8,8 miljoen inwoners, de agglomeratie Mexico-Stad, die zich ook uitstrekt over de deelstaat Mexico, ruim 23 miljoen. Mexico-Stad is gelegen in het Dal van Mexico op 2240 meter boven de zeespiegel en is het politieke, economische en culturele centrum van het land.


== GeschiedenisBewerken ==

De stad werd in 1325 als Tenochtitlan door de Azteken gesticht. Volgens de legende zou hun stamgod Huitzilopochtli de plaats aanwijzen waar de op dat moment nog nomadische Azteken zich moesten vestigen, door een adelaar op een cactus een slang te laten verslinden. Dit tafereel staat afgebeeld op het wapenschild van de vlag van Mexico. Deze gebeurtenis vond plaats op een eiland in het Texcocomeer, dus daar stichtten de Azteken hun hoofdstad. De stad breidde zich al snel uit over andere eilanden, zodat er een soort Venetië ontstond. Op haar hoogtepunt had Tenochtitlan 200.000 tot 300.000 inwoners, op Parijs en Constantinopel na de grootste stad ter wereld.
In 1519 bereikte de Spaanse conquistador Hernán Cortés de stad. Na eerst vriendelijk te zijn ontvangen werd hij later de stad uitgejaagd. Na een maandenlange belegering gaf de stad zich op 13 augustus 1521 over. Het werd de hoofdstad van het onderkoninkrijk Nieuw-Spanje en na 1821 van het onafhankelijke Mexico, alhoewel vanwege burgeroorlogen meerdere malen andere steden tijdelijk de hoofdstad zijn geweest. In 1847 werd Mexico-Stad bezet door de Amerikanen en in 1863 door de Fransen.
In de twintigste eeuw begon het inwonertal fors te groeien, en het was zelfs een tijdlang de grootste stad ter wereld. In 1968 werden de Olympische Spelen in Mexico-Stad georganiseerd maar dat jaar wordt in Mexico vooral herinnerd wegens het bloedbad van Tlatelolco dat twee weken voor de opening van de spelen plaatsvond. Op 19 september 1985 werd de stad getroffen door een zware aardbeving (het epicentrum lag zuidelijk van de stad in Michoacán), waarbij 5.000 (volgens de regering) tot 20.000 doden vielen. Bovendien waren er tienduizenden daklozen.
In 1997 werden democratische hervormingen doorgevoerd, waarmee de burgemeester en de districtsraden voortaan door de bevolking gekozen worden.


== DemografieBewerken ==

Al sinds het begin van de jaartelling is het Dal van Mexico een van de dichtstbevolkte gebieden van het Amerikaanse continent. De huidige agglomeratie Mexico-Stad heeft 20 miljoen inwoners, het Federaal District 8,8 miljoen. Het inwoneraantal van het Federaal District is sinds 1980 ongeveer stabiel, maar de voorsteden groeien nog steeds explosief. Het migratiesaldo van het centrum van de stad is licht negatief.
Het Federaal District is het gebied met het hoogste inkomen per hoofd van de bevolking en met de hoogste index van menselijke ontwikkeling van Mexico. De wijken in het westen van de stad (Colonia Del Valle, Polanco, Condesa, Las Lomas, San Ángel) zijn over het algemeen het welvarendst, terwijl de wijken in het oosten, op de voormalige meerbodem, het armste zijn. Deze oost-westverdeling geldt ook voor de voorsteden, de oostelijke voorsteden Sancristóbal Ecatepec de Morelos, Ciudad Nezahualcóyotl en Chalco gelden als arm, terwijl Tlalnepantla, Naucalpan de Juárez en Ciudad López Mateos relatief welvarend zijn.
De meest gesproken taal is het Spaans. Van oudsher wordt ook Nahuatl in Mexico-Stad gesproken, hoewel er momenteel nog slechts 37.450 personen, oftewel 0,44 procent, Nahuatl als moedertaal hebben. Andere indiaanse talen die er worden gesproken zijn Otomí, Mixteeks, Zapoteeks en Mazahua. Sprekers van deze talen zijn geëmigreerd uit andere delen van Mexico. Hoewel er geen statistieken van worden bijgehouden, wordt vermoed dat Engels en Duits minstens even veel sprekers hebben als de indiaanse talen.
90 procent van de inwoners is rooms-katholiek, 7 procent heeft een andere godsdienst en 3 procent heeft geen religie. Daarmee wijkt Mexico-Stad niet noemenswaardig af van de rest van Mexico.


== Bestuurlijke indelingBewerken ==

Er is in Mexico geen officiële entiteit die Mexico-Stad (of Ciudad de México) heet. Tot 1970 was er een gemeente binnen het Federaal District die zo heette, maar die gemeente werd opgedeeld in de districten Cuauhtémoc, Miguel Hidalgo, Venustiano Carranza en Benito Juárez. In 1993 werd er een einde gemaakt aan decennialang juridisch getouwtrek, en besloten dat Mexico-Stad hetzelfde is als het Federaal District. Vaak wordt Mexico-Stad México D.F. genoemd, voornamelijk in officiëler taalgebruik. De Mexicaanse grondwet schrijft voor dat in het geval dat de federale hoofdstad buiten Mexico-Stad gevestigd wordt, het Federaal District de 32e staat van Mexico zal worden, genaamd Estado del Valle de Mexico.
Het Federaal District oftewel Mexico-Stad is opgedeeld in zestien districten (Spaans: delegaciones), zie verder Lijst van districten van het Federaal District. De voorsteden van Mexico vallen onder de deelstaat Mexico. De grootste voorsteden van Mexico-Stad zijn Ecatepec, Nezahualcóyotl, Naucalpan, Tlalnepantla, Chimalhuacán en López Mateos.


== StadsbeeldBewerken ==


=== BezienswaardighedenBewerken ===

Een van de meest bezochte plaatsen in Mexico-Stad is het in het historische centrum gelegen Zócalo, waar zich de Azteekse templo mayor, het Nationaal Paleis en de Spaanse kathedraal bevinden. Het Zócalo is het op twee na grootste plein ter wereld.
Van de Avenida de los Insurgentes, die de stad van noord naar zuid doorsnijdt, wordt gezegd dat het de langste avenue ter wereld is. De Avenida kruist in het centrum de Paseo de la Reforma, die wel de 'Seine van beton' genoemd wordt. Op rotondes in de Paseo bevinden zich talrijke monumenten, waaronder de Ángel de la Independencia, dat tevens dienst doet als mausoleum voor een aantal onafhankelijkheidsstrijders. Aan de Paseo de la Refoma bevindt zich bovendien de Torre Mayor, het hoogste gebouw van Latijns-Amerika. Aan het westelijke uiteinde van de Paseo bevindt zich Chapultepec. Dit is een groot park gelegen op een heuvel. Van oudsher is dit het oord waar inwoners van de hoofdstad naartoe gaan om ontspanning te zoeken; de Azteekse keizers hadden er al een residentie en de Spaanse vicekoningen lieten er het Paleis van Chapultepec bouwen. Na de onafhankelijkheid werd het paleis een kazerne, en weer later het paleis van keizer Maximiliaan. Tegenwoordig is het een museum. Het Nationale Antropologiemuseum, dat een groot aantal bijzondere pre-Columbiaanse voorwerpen bezit, bevindt zich in dit park, evenals de presidentiële residentie Los Pinos.

De nabijliggende wijken van Condesa en Roma zijn bekend om hun architectuur, art deco flatgebouwen in Condesa en Neoclassicistische herenhuizen met invloed van de Franse Belle époque-stijl in Roma. Daarnaast zijn er kleinschalige avenues (o.a. Avenida Ámsterdam) met middenbermen met voetpaden en bomen, en trattoirs vol met boutiques, terrassenrestaurants en -cafés. Roma heeft zich bewezen als één van de primaire culinaire zones van de stad.
Meer naar het noorden, in Tlatelolco, de oude Azteekse marktstad, bevindt zich het Plein van de Drie Culturen. Daar in de buurt bevindt zich ook de Basiliek van Guadalupe, gebouwd naar aanleiding van de verschijning van de Maagd van Guadalupe in 1531. De Basiliek trekt per jaar miljoenen pelgrims.
In het zuiden van de stad bevindt zich de kunstenaarswijken Coyoacán en San Ángel. Hier zijn veel zijn schilderingen van Diego Rivera te vinden, maar ook schilderingen van andere muralisten zijn door de gehele stad te vinden. In Coyoacán bevinden zich ook de voornaamste campus van de Nationale Autonome Universiteit van Mexico en het Aztekenstadion. Coyocán was ook de wijk waar Leon Trotski werd vermoord. Zijn voormalige woonhuis is nu een museum. De binnenstad van Mexico is samen met Xochimilco opgenomen in de lijst van Werelderfgoed van de UNESCO.


=== ProblemenBewerken ===

Mexico-Stad is gebouwd in het Dal van Mexico. Het Dal van Mexico wordt aan alle kanten omgeven door vulkanen (waaronder de Popocatépetl). Dit heeft als gevolg dat luchtvervuiling, zoals smog blijft hangen. Er wordt wel eens gezegd dat een dag lucht inademen in Mexico-Stad gelijkstaat aan een pak sigaretten roken. Vooral in de wintermaanden, als de lucht boven het dal koud is en de warme lucht uit de stad (door inversie) niet kan opstijgen, is de luchtvervuiling sterk. De Popocatépetl, in de Azteekse en koloniale periode vanuit de stad goed zichtbaar, kan door de smog nog zelden vanuit de stad gezien worden.
Een ander milieuprobleem is de instabiele ondergrond. Toen de Azteken Tenochitlan stichtten bestond de stad uit eilandjes in het Texcocomeer. Gedurende de eeuwen is dit meer vrijwel geheel drooggevallen of drooggelegd. De grond is nog steeds erg instabiel, op sommige plaatsen verzakt de stad 25 centimeter per jaar. De Ángel de Independencia heeft er bijvoorbeeld een aantal keren trappen bijgekregen om boven de grond te blijven. Doordat Mexico-Stad ook nog eens op het laagste punt van het dal ligt, kunnen afvalstoffen moeilijk afgevoerd worden. Wat overgebleven is van het Texcocomeer is daardoor bijzonder giftig. Dit zorgt weer voor een drinkwaterprobleem. Er is wel eens voorgesteld een pijpleiding van Veracruz aan de Golf van Mexico naar Mexico-Stad aan te leggen om dit op te lossen, maar het bleek dat dit lastig haalbaar was en dat het bij wijze van spreken eenvoudiger en goedkoper zou zijn om heel Mexico-Stad naar Veracruz te verplaatsen.
In veel wijken is er een hoge criminaliteit en er zijn veel straatkinderen, volgens sommige cijfers 50.000.


=== Verkeer en vervoerBewerken ===
Een probleem van een andere orde is de verkeerschaos. Mexico-Stad is een van de grootste steden ter wereld. Het heeft ongeveer 22 miljoen inwoners en dat aantal groeit nog steeds. Er is weliswaar een uitgebreid metrosysteem maar tijdens de spits kan dat nog nauwelijks iedereen vervoeren. Nieuwe metrolijnen of andere vormen van openbaar vervoer zijn vaak al achterhaald op het moment dat ze voltooid zijn, alhoewel een aantal recente experimenten met hoogwaardig openbaar vervoer de druk iets weten te verminderen.
De luchthaven van de stad is de Internationale Luchthaven Benito Juárez. Mexico-Stad heeft een metrosysteem en er rijden trolleybussen.


== PolitiekBewerken ==

Het Federaal District werd lange tijd direct door de federale regering bestuurd. Binnen het Mexicaanse kabinet was er een minister die belast was met het bestuur van het Federaal District, die doorgaans de "regent" werd genoemd. Sinds 1997 wordt het echter geregeerd door een gekozen jefe de gobierno (regeringsleider), een functie die in de (internationale) pers vaak wordt beschreven als die van burgemeester. De huidige regeringsleider van het Federaal District is Miguel Ángel Mancera van de Partij van de Democratische Revolutie (PRD). De functie van de wetgevende macht wordt vervuld door de Wetgevende Assemblee van het Federaal District. Mexico-Stad geldt als een links bolwerk. Sinds 1997 is elke burgemeester afkomstig geweest van de linkse PRD. Hiermee onderscheidt Mexico-Stad zich van de andere grote steden in Mexico, die juist bekendstaan als bolwerken van de conservatieve Nationale Actiepartij (PAN).
Het Federaal District is het enige deel van Mexico dat niet is ingedeeld bij een deelstaat. Daarmee is de status min of meer gelijk aan die van Washington D.C., de hoofdstad van de Verenigde Staten. In 2018 zal het Federaal District worden opgeheven en zal Mexico-Stad een status krijgen die grotendeels gelijk staat aan die van de deelstaten van de Mexicaanse federatie. De 16 stadsdelen zullen vanaf dat moment worden vervangen door gemeentes.
Mexico-Stad staat sinds het begin van de 21e eeuw bekend om haar progressieve uitstraling. Op 20 december 2009 werd in het Federaal District als de eerste hoofdstad in het katholieke Latijns-Amerika een nieuwe wet aangenomen die het homohuwelijk mogelijk maakt. Ook mogen getrouwde homoseksuele koppels kinderen adopteren. De wet trad in februari 2010 in werking. Ook is Mexico-Stad een van de weinige jurisdicties in Latijns-Amerika waar