Harry Potter en de Vuurbeker (oorspronkelijke titel: Harry Potter and the Goblet of Fire) is de vierde Harry-Potterfilm, gebaseerd op het gelijknamige boek van de Britse schrijfster J.K. Rowling. De film ging in première op 18 november 2005.
Mike Newell regisseerde de film en Steve Kloves schreef het script. De themamuziek van John Williams werd opnieuw gebruikt en aangevuld met muziek van Patrick Doyle.
De film was genomineerd voor een Academy Award, namelijk die voor de beste Art Direction, maar won deze uiteindelijk niet.


== Verhaal ==

Aan het begin van de film ziet men een oud landhuis, waar Heer Voldemort verblijft, vergezeld door Peter Pippeling, een op dat moment nog onbekende man (later blijkt dit Bartolomeus Krenck Jr. te zijn) en zijn slang Nagini. Ze maken plannen om Voldemort dat jaar nog volledig te laten herrijzen. Een tuinman die het gesprek opvangt, wordt gedood door Voldemort.
Het vierde jaar aan Zweinstein staat voor de deur voor Harry Potter, Ron Wemel en Hermelien Griffel, maar voor het zover is worden ze door de andere Wemels meegenomen naar het wereldkampioenschap Zwerkbal, waar ze met een viavia heen gaan. De avond na het kampioenschap ontstaat er echter chaos wanneer een groep Dooddoeners de boel op stelten komt zetten. Ze verdwijnen pas wanneer onverwacht het Duistere Teken, het symbool van Voldemort, aan de hemel verschijnt.
Eenmaal op Zweinstein wordt bekend dat dit jaar voor het eerst in eeuwen weer het Toverschool Toernooi zal worden gehouden. Een leerling van Zweinstein zal het in drie wedstrijden opnemen tegen leerlingen van twee andere scholen. Zweinstein organiseert dit jaar het toernooi. De andere scholen, Beauxbatons en Klammfels, sturen een delegatie naar Zweinstein. De leerling die zijn of haar school mag vertegenwoordigen wordt gekozen via de Vuurbeker, een magische beker waar alle leerlingen die oud genoeg zijn hun naam in mogen stoppen, waarna de beker uit de leerlingen van elke school willekeurig iemand kiest. De kampioen van Klammfels wordt Viktor Kruml, en voor Beauxbatons Fleur Delacour. Voor Zweinstein wordt Carlo Kannewasser gekozen, maar dan komt onverwacht ook Harry’s naam nog uit de Vuurbeker. Niemand weet hoe dit mogelijk is, aangezien Harry nog te jong is om mee te doen en hij niet zelf zijn naam in de Vuurbeker heeft gestoken. De regels stellen echter dat als een leerling is gekozen door de Vuurbeker hij er niet meer onderuit kan, hij is dan gebonden door een magisch contract. Harry moet meedoen.
Geholpen door Hermelien, Ron en de nieuwe leraar Verweer tegen de Zwarte Kunsten, Alastor Dolleman, worstelt Harry zich door de eerste twee opdrachten: een ei stelen van een nestelende draak en iemand redden van de meermensen die in het meer naast Zweinstein wonen. De derde opdracht is de Toverschool Trofee vinden in een mysterieus doolhof. Harry en Carlo vinden de beker gelijktijdig. Wanneer ze hem aanraken, blijkt het ding echter een Viavia te zijn die hen naar een afgelegen kerkhof transporteert. Harry herkent de plek uit zijn droom en beseft dat ze hier niet willen zijn. Peter Pippeling en de verzwakte Voldemort wachten hen op. Peter Pippeling doodt Carlo in opdracht van Voldemort, en gebruikt vervolgens Harry’s bloed en zijn eigen vrijwillig afgesneden hand om de toverdrank die Voldemort kan doen herrijzen te voltooien.
Nu hij is herrezen roept Voldemort zijn Dooddoeners bij zich en daagt Harry uit tot een duel. Nog voor dat duel vertelt Voldemort waarom hij Harry als baby niet kon doden. Namelijk omdat de moeder van Harry haar leven gaf voor haar zoon en zo de ultieme bescherming gaf. Tijdens dit duel raken de toverstokken van Harry en Voldemort met elkaar verbonden via een straal, waarna Harry’s stok die van Voldemort dwingt tot Priori Incantatem. Uit de stok van Voldemort verschijnen geestachtige gedaantes van de mensen die hij vermoord heeft. Ze leiden Voldemort af zodat Harry met de Viavia terug kan reizen naar Zweinstein. Hij neemt het lichaam van Carlo mee.
Als Harry terugkeert met het lichaam van Carlo is het in het begin feest omdat niet iedereen gelijk merkt dat er iemand dood is. Maar deze feestsfeer is gauw over. Terug op Zweinstein blijkt dat Dolleman in werkelijkheid Bartolomeus Krenck Jr. is, een handlanger van Voldemort die zich het hele jaar door wisseldrank te drinken heeft voorgedaan als Dolleman. Hij is degene die Harry’s naam in de Vuurbeker heeft gestopt en de beker veranderde in een Viavia. Ook was hij het die het Duistere Teken opriep tijdens het WK Zwerkbal.
Aan het eind van de film gaan de afgevaardigden van de andere scholen huiswaarts, maar niet voordat Perkamentus de scholieren heeft ingelicht over Voldemorts terugkeer en hen aanspoort dat ze samen moeten spannen tegen Voldemort.


== Rolverdeling ==
Indien van toepassing is ook de oorspronkelijke Engelse naam van het personage aangegeven.


== Achtergrond ==


=== Verschillen met het boek ===
De film volgt alleen de primaire verhaallijn van “de vuurbeker”: Harry’s deelname aan het toverschooltoernooi. Vrijwel alle subplots, zoals Hermeliens actie om de huis-elfen te bevrijden, zijn weggelaten uit de film. Dit was volgens regisseur Mike Newell noodzakelijk vanwege de dikte van het boek ". Zelfs producer David Heyman gaf toe dat hij het een gemis vond dat zoveel scènes weggelaten moesten worden uit de film.
Scènes die wel in de film zijn verwerkt zijn op veel punten aangepast of ingekort. Zo krijgt men het WK zwerkbal niet te zien, en de chaos die de dooddoeners de avond erop veroorzaken wordt maar kort behandeld. De tuinman die aan het begin van het boek wordt vermoord wordt niet bij naam genoemd, en ook het feit dat hij connecties heeft met de dreuzelkant van Voldemorts familie wordt niet vermeld. Een ander verschil is dat in de film Harry het kieuwwier voor de tweede opdracht van Marcel Lubbermans krijgt, en niet van Dobby.
De scène met de draak is daarentegen een stuk uitgebreider dan in het boek, om zo de spanning te verhogen.


=== Ontva