John Foster Dulles (Washington D.C., 25 februari 1888 - aldaar, 24 mei 1959) was een Amerikaans staatsman en van 1953 tot 1959 de Amerikaanse minister van Buitenlandse Zaken (Secretary of State) onder president Dwight D. Eisenhower.
Hij was een zoon van een presbyteriaanse dominee. Zijn grootvader, John Watson Foster, was als diplomaat betrokken bij de totstandkoming van het Verdrag van Shimonoseki dat een einde maakte aan de Eerste Chinees-Japanse oorlog. De christelijke beginselen van zijn vader en de diplomatieke ambities van zijn grootvader zijn van grote betekenis geweest voor zijn opvoeding en loopbaan. Dat is merkbaar in zijn bijdrage aan het Vredesverdrag van San Francisco, het vredesverdrag met Japan dat gebaseerd is op gelijke rechten van overwinnaars en overwonnenen; hij geloofde niet in revanche.


== Rechtenstudie en diplomatie ==
Dulles werd geboren in Washington D.C. en bracht een groot deel van zijn jeugd door in de staat New York. Hij studeerde rechten aan de Universiteit van Princeton en de George Washington University in de Amerikaanse hoofdstad. Hij begon zijn carrière in New York City en specialiseerde zich in het internationaal recht. Aan het begin van de Eerste Wereldoorlog meldde hij zich aan bij het leger maar zijn slechte gezichtsvermogen belemmerde hem in actieve dienst te treden. President Woodrow Wilson benoemde Dulles in 1918 tot lid van de Amerikaanse delegatie naar de vredesconferentie in Parijs waar de Vrede van Versailles zou worden getekend. Daar werkte hij voor zijn oom, Robert Lansing, de toenmalige minister van Buitenlandse Zaken (Ook Dulles' grootvader diende in die positie).


=== Naoorlogse politieke carrière ===
Tegen het einde van de Tweede Wereldoorlog woonde Dulles de San Francisco Conference bij waar de vrede met Japan werd opgesteld en hielp hij ook mee bij de opstelling van het Handvest van de Verenigde Naties. Ook was hij enkele malen lid van de Amerikaanse delegatie naar de Algemene Vergadering van de VN. Ook diende Dulles korte tijd in de Amerikaanse Senaat waar hij de termijn van een vertrokken senator afmaakte.
In 1950 publiceerde Dulles zijn boek War or Peace waar hij diepgaand inging op alle aspecten van de Containment-politiek zoals de VS die voerde ten tijde van de beginfase van de Koude Oorlog. Dulles was kritisch over het beleid van president Harry S. Truman, hoewel hij het trouw uitvoerde.


== Ministerschap ==

Na de verkiezingsoverwinning van Dwight Eisenhower in 1952 benoemde die Dulles tot zijn Secretary of State, oftewel minister van buitenlandse zaken. In die hoedanigheid zette hij zich in voor een versteviging van Amerika's militaire allianties met haar bondgenoten. De NAVO won aan belang en Dulles was ook instrumenteel bij het opzetten van allianties in Azië en Oceanië door middel van het ANZUS verdrag met Australië en Nieuw-Zeeland en de SEATO. Tevens was hij een voorstander van de rollback-politiek en noemde hij neutraliteit tijdens 