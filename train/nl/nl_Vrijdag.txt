Vrijdag is een van de zeven dagen van de week volgens de gregoriaanse kalender. Het is de dag die op de donderdag volgt, de dag na vrijdag is zaterdag.
De naam vrijdag is afgeleid van Friia's dag. Deze Germaanse naam komt overeen met de Latijnse benaming Dies Veneris, de dag van Venus, genoemd naar de gelijknamige planeet. Deze planeet ontleende zijn naam aan de gelijknamige godin Venus. De Germaanse godin Friia beschouwde men als dezelfde godin als Venus. Vrijdag kan ook vernoemd zijn naar de Noordse godin Freya.
Vrijdag is de dag voor het weekend in veel gebieden met een vijfdaagse werkweek.


== Betekenis ==
Deze dag van de week heeft voor christenen een bijzondere betekenis, omdat de kruisiging van Christus op een vrijdag plaatsvond (zie: Goede Vrijdag).
De vrijdag is voor katholieken dan ook een dag van onthouding (zie: Vijf geboden van de Kerk).
In de islam is vrijdag de belangrijkste dag van aanbidding (vrijdaggebed-vrijdagmoskee)
De joodse sjabbat begint bij zonsondergang op vrijdagavond, en houdt op bij zonsondergang op zaterdag.


== Trivia ==
Bij de Akan (bewoners van Ghana en Ivoorkust) krijgen op vrijdag geboren jongens de voornaam Kofi, zie Akan-voornamen
Vrijdag was ook de naam van de kannibaal die het hulpje werd van Robinson Crusoe in het beroemde boek van Daniel Defoe.
Het is tevens de naam van een toneelstuk van Hugo Claus en een daarnaar vernoemde uitgeverij die in 2008 werd gesticht.
De film Vrijdag uit 1981 is een verfilming van het toneelstuk van Hugo Claus dat tevens door hem geregisseerd werd.


== Speciale vrijdagen ==
Carnavalsvrijdag: vrijdag voor carnaval, uitgangsavond op de vrijdagavond voor carnaval
Goede Vrijdag: vrijdag voor Pasen
Eerste vrijdag: eerste vrijdag van de maand, in de katholieke eredienst aan het Heilig Hart gewijd.
Kerstvrijdag: vrijdag die valt op kerst