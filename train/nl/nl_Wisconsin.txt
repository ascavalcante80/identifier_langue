Wisconsin is een van de staten van de Verenigde Staten. De standaardafkorting voor de "Badger State", zoals de bijnaam luidt, is WI. De hoofdstad is Madison. De naam van de staat is afgeleid van de rivier de Wisconsin, die door de staat stroomt.


== Geschiedenis ==
Voordat de Europeanen het huidige Wisconsin koloniseerden werd het bevolkt door verschillende indiaanse volkeren. Tot in de 18e eeuw was het gebied in Franse handen, die het kwijtraakten aan de Engelsen. De naam is via het Frans afgeleid van een Myaamia-woord dat "deze rivier slingert zich door rood steen" zou betekenen, een verwijzingen naar de rode zandstenen rotsen van de Wisconsin Dells.
Tot het grondgebied van Wisconsin behoorde oorspronkelijk ook een gebied dat in 1835 aan Michigan werd toegevoegd en nu bekendstaat als het Upper Peninsula.
Op 29 mei 1848 werd Wisconsin formeel, als 30e, een staat van de Verenigde Staten. Tijdens de Amerikaanse Burgeroorlog hoorde het bij de Unie.


== Nederlanders en Belgen ==
Een groep katholieke Nederlanders, bestaande uit voornamelijk arme keuterboeren uit Noord-Brabant en Limburg, vertrok naar de staat Wisconsin, waar ze zich onder meer vestigden in Little Chute en Green Bay. Ook een grote groep Belgen vestigde zich in de graafschappen Brown County en Kewaunee County.
Jaarlijks is er een Holland festival in Ceder Grove.


== Geografie ==
De staat Wisconsin beslaat 169.790 km², waarvan 140.787 km² land is. De staat ligt in de Central tijdzone. Wisconsin grenst in het noorden aan de staat Michigan, in het westen aan Minnesota en Iowa en in het zuiden aan Illinois.
Wisconsin ligt aan twee van de Grote Meren: Bovenmeer en Michiganmeer. De westgrens wordt grotendeels gevormd door de St. Croixrivier en de Mississippi. Door de staat stroomt de in de Mississippi uitkomende Wisconsin. Verder telt Wisconsin vele meren, waarvan Lake Winnebago het grootste is.
De staat is vrij vlak; het hoogste punt is de top van Timms Hill (595 m).


=== Klimaat ===
Het zuidelijkste deel van Wisconsin heeft een vochtig continentaal klimaat en het koudere noorden is geclassificeerd als een vochtig continentaal klimaat. De hoogste temperatuur ooit werd gemeten in de Wisconsin Dells, op 13 juli 1936, waar de temperatuur een maximum van 46°C (114°F) bereikte. De laagste temperatuur werd opgemeten in Couderay, Wisconsin. De temperatuur zakte daar op zowel 2 als 4 februari 1996 tot -48°C (-55°F).


== Demografie en economie ==
In 2000 telde Wisconsin 5.363.675 inwoners (32 per km²).
De grootste stad in Wisconsin is Milwaukee. Andere steden zijn de hoofdstad Madison, Green Bay, Kenosha, Racine, Appleton, Oshkosh en Eau Claire.
Het bruto product van de staat bedroeg in 2001 177 miljard dollar.
Wisconsin is een lan