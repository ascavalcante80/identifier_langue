De vlag van de Bahama's toont drie horizontale banen in de kleurencombinatie blauw-geel-blauw met aan de hijszijde een zwarte driehoek. De vlag werd op 10 juli 1973 in gebruik genomen, de dag dat de Bahama's onafhankelijk werden van het Verenigd Koninkrijk. De handelsvlag en oorlogsvlag ter zee hebben elk een afwijkend ontwerp.


== Symboliek ==
De zwarte kleur van de driehoek vertegenwoordigt de 300.000 inwoners van de Bahama's, die voornamelijk Afrikaans van oorsprong zijn. Daarnaast staat zwart als 'sterke kleur' voor de kracht van de in het staatsverband van de Bahama's verenigde mensen.
De bovenste en de onderste zijn blauw van kleur en deze stellen de Caribische Zee en de Atlantische Oceaan voor. De middelste baan is geel van kleur en vertegenwoordigt het land tussen deze twee wateren: de goudkleurige zanderige kust van de eilanden.
De puntigheid van de driehoek symboliseert de ondernemingszin en standvastigheid van de inwoners, met name met betrekking tot de ontwikkeling van de natuurlijke rijkdommen van het eiland en de zee (waar de punt van de driehoek naar wijst).


== Ontwerp ==
De hoogte-breedteverhouding van de vlag is 1:2. De zwarte driehoek neemt aan de hijszijde de hele hoogte in beslag, waarbij geldt dat alle drie de zijden even lang zijn.
De drie horizontale banen nemen elk een derde van de hoogte van de vlag in. Zoals vermeld zijn zij in de kleuren blauw, geel en blauw, maar de officiÃ«le omschrijving spreekt van aquamarijn, goud en aquamarijn. In de Pantone-codering wordt voor het aquamarijn in de vlag van de Bahama's de codering 312C gegeven en voor het goud 115C. In de CMYK-codering gelden de respectievelijke waarden 100-0-15-0 en 0-10-80-0.
De handelsvlag van de Bahama's is een rode vlag met een wit kruis in het midden en de gewone vlag in het kanton. Er varen relatief veel schepen met een handelsvlag van de Bahama's, want het is goedkoop om op de Bahama's een schip te laten registreren. De oorlogsvlag ter zee van de Bahama's is hetzelfde als de handelsvlag, maar dan met de kleuren rood en wit omgedraaid. Het ontwerp hiervan is gebaseerd op de oorlogsvlag ter zee van het Verenigd Koninkrijk.


== Geschiedenis ==
In d