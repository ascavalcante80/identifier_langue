Timor is een eiland in het zuiden van de Malayaanse archipel, of de Kleine Soenda-eilanden, dat wordt verdeeld tussen de onafhankelijke staat Oost-Timor, en West-Timor, een deel van de Indonesische provincie Nusa Tenggara Timur. Het heeft een oppervlakte van 30.777 km². De naam is een variant van timur, Maleis voor 'het oosten'; het is zo genoemd omdat het in het oosten van een ketting van eilanden ligt.


== Geschiedenis ==
Het eiland is al eeuwenlang politiek verdeeld in twee delen: West-Timor, dat bekendstond als Nederlands Timor, of residentie Timor en onderhorigheden van het midden van de 17e eeuw tot 1949, met de hoofdplaats Koepang, nu Kupang, toen het Indonesisch Timor werd, een deel van de staat Indonesië; en Oost-Timor dat Portugees Timor heette van het midden van de 16e eeuw tot 1975, met als hoofdplaats Lifao, vanaf 1769 Dili. Grensgeschillen tussen Nederland en Portugal werden in verschillende verdragen geregeld, en uiteindelijk door een arbitrageverdrag in 1913 beslecht (finale uitspraak: 25 juni 1914). Na de Indonesische annexatie van Oost-Timor in 1976 stond het eiland korte tijd bekend als Timor Timur of Tim-Tim. Het werd door Jakarta beschouwd als zevenentwintigste provincie van het land, maar dit werd nooit erkend door de Verenigde Naties. Na een referendum dat in 1999 werd gehouden, in het kader van een de V.N. gesponsorde overeenkomst tussen Indonesië en Portugal, bereikte Oost-Timor onafhankelijkheid in 2002.


== Geografie ==
Ten zuidoosten van Timor ligt Australië. In het westen liggen de eilanden Roti, Savoe en Soemba. Ten westnoordwesten van Timor liggen de eilanden Flores, Solor, Adonara, Lomblen, Pantar en Alor, en in het noordoosten liggen de Barat Daya-eilanden, waaronder Wetar.
Timor bestaat grotendeels uit tropische droge bossen. Vele bomen laten hun bladeren vallen tijdens het droge seizoen. Het voornaamste handelsproduct was eeuwenlang het sandelhout.
Op Timor waren lange tijd vulkanen actief, waarvan het 'eeuwige vuur' als vuurtoren voor de zeevarenden diende. In het jaar 1637 vond de laatste grote uitbarsting plaats, waarna het 'eeuwige vuur' doofde.


== Fauna ==
Volgens de lokale mythologie was het eiland Timor een reuzenkrokodil.
Op het eiland komen relatief weinig zoogdieren voor. De enige knaagdieren die met zekerheid voorkomen zijn een kleine rat Rattus timorensis en de spitsmuis Crocidura tenuis. Mogelijk zijn er n