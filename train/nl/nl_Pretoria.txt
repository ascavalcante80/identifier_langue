Pretoria is de bestuurlijke hoofdstad van Zuid-Afrika (de wetgevende hoofdstad is Kaapstad en de gerechtelijke Bloemfontein). De stad ligt in de Grootstedelijke gemeente City of Tshwane binnen de provincie Gauteng en had in 2011 741.651 inwoners.
Pretoria ligt ongeveer 50 kilometer ten noorden van Johannesburg. De stad ligt in een warme, beschutte en vruchtbare vallei omgeven door heuvels. Sinds 2000 maakt de stad bestuurlijk deel uit van de gemeente Tshwane, die veel groter is dan de stad of de agglomeratie Pretoria en bijna drie miljoen inwoners telt. De vroegere afzonderlijke gemeenten binnen het gebied, waaronder de gemeente Pretoria, zijn opgeheven.
Ruim de helft van de Pretoriase bevolking is blank. Er is een relatief kleine zwarte minderheid. Ongeveer 48% spreekt thuis Afrikaans, zo'n 16% spreekt Engels. Noord-Sotho en Tswana zijn minderheidstalen.
De stad is genoemd naar de Voortrekker Andries Pretorius en was van 1860 tot 1902 de hoofdstad van de onafhankelijke Zuid-Afrikaansche Republiek, ook bekend als Transvaal. In mei 2005 stelde de Zuid-Afrikaanse commissie voor aardrijkskundige namen voor de naam Pretoria te wijzigen in Tshwane. De naamsverandering werd fel bestreden door grote delen van de bevolking, voornamelijk de Afrikaners (Boeren) en de meeste Engelsen. Maar anno 2014 is er nog steeds onduidelijkheid over de precieze naam.


== Geschiedenis ==
De eerste bewoners in het gebied van het huidige Pretoria waren leden van het Nguni-volk, die later als Zuid-Ndebele (letterlijk: vluchtelingen) bekend stonden.
Tijdens de Grote Trek in de jaren 30 van de 19e eeuw kwamen de eerste blanken naar het gebied toe, waar verschillende boerderijen werden gesticht. In september 1853 verzocht Marthinus Wessel Pretorius bij een vergadering van de Volksraad van de nieuwe Zuid-Afrikaansche Republiek dat er een meer centraal gelegen hoofdstad moest komen, waarop hij de boerderijen Elandspoort en Daspoort aan de Apiesrivier kocht. In 1854 werd er op Elandspoort een gemeente gesticht en op 16 november 1855 besloot de Volksraad hier een dorp met de naam Pretoria aan te leggen. Varianten op de plaatsnaam waren Pretoria Philadelphia, Pretorium en Pretoriusdorp.
De stad werd vernoemd naar de Voortrekker Andries Pretorius, die na zijn overwinning op de Zoeloes in de Slag bij Bloedrivier als een volksheld vereerd werd. Andries Pretorius heeft ook een belangrijke rol gespeeld in de onderhandelingen met het Verenigd Koninkrijk, die in 1852 met het Zandriviertractaat tot de onafhankelijkheid van de Zuid-Afrikaansche Republiek (Transvaal) leidden. Pretoria volgde op 1 mei 1860 Potchefstroom op als hoofdstad van Transvaal.
Tijdens de Eerste Boerenoorlog (1880–1881) werd Pretoria tussen december 1880 en maart 1881 door republikeinse troepen belegerd.
Wegens Britse strubbelingen werd er na de Eerste Boerenoorlog door de Nederlandsch-Zuid-Afrikaansche Spoorwegmaatschappij een spoorlijn van Pretoria naar Maputo getrokken. Deze lijn werd in 1894 geopend. Hierdoor werd Pretoria minder afhankelijk van de Britse wil om transport over land richting de havens van Kaapstad en Durban (soms niet) toe te staan.
De Tweede Boerenoorlog (1899-1902) leidde tot de ondergang van de Transvaal en luidde een tijdperk van Britse overheersing in Zuid-Afrika in. Pretoria capituleerde op 5 juni 1900 en werd door troepen onder het bevel van Frederick Sleigh Roberts ingenomen. Met de ondertekening van het Verdrag van Vereeniging werd de oorlog op 31 mei 1902 in Pretoria beëindigd.
De Boerenrepublieken Transvaal en de Oranje Vrijstaat werden in 1910 met de Britse Kaapkolonie en Natal verenigd tot de Unie van Zuid-Afrika, met Pretoria als haar administratieve hoofdstad (Kaapstad werd de parlementaire en wetgevende hoofdstad). In het tijdperk tussen 1860 en 1994 diende Pretoria ook als de zetel van de provinciale regering van Transvaal.


== Geografie ==
Pretoria ligt op een hoogte van 1.350 meter boven de zeespiegel en wordt omringt door de Magaliesbergen.


=== Klimaat ===
Pretoria heeft een subtropisch klimaat met warme, vochtige zomers en gematigde, droge winters. Eén jaar in Pretoria heeft een gemiddelde temperatuur van 18,7 °C en gemiddeld 300 dagen met zonneschijn.


=== Vervoer ===
Pretoria heeft een snelle trein verbinding met Johannesburg. Vanaf het station vertrekken tevens treinen naar Hoedspruit, Polokwane en Nelspruit.


== Cultuur en maatschappij ==


=== Onderwijs ===
Pretoria wordt als de academische hoofdstad van Zuid-Afrika beschouwd - de stad is het onderkomen van een aantal universiteiten en instellingen voor wetenschappelijk onderzoek, onder andere de Universiteit van Pretoria, Universiteit van Zuid-Afrika en de WNNR.


=== Religie ===
Afstammelingen van Nederlandse emigranten hebben diverse kerkelijke gemeenten gesticht in de stad. Zo is er een Gereformeerde Gemeente in Nederland met 179 leden. Verder kent Pretoria de reformatorische Eben-Haëzergemeente met circa 100 leden.
Pretoria heeft een kleine Joodse gemeenschap van ongeveer 3.000 man. In de Paul Krugerstraat staat sedert 1898 een oude synagoge.


=== Sport ===
Pretoria is de thuisbasis van de rugbyvereniging Blue Bulls (Afrikaans: Blou Bulle), de voetbalverenigingen Mamelodi Sundowns FC, Supersport United FC en de University of Pretoria FC en de cricketvereniging Titans.


=== Bezienswaardigheden ===


==== Monumenten en erfgoed ====
Erasmuskasteel
Forten van Pretoria
Heldenakker
Kerkplein
Standbeeld van Paul Kruger

Krugerhuis
Sammy Markshuis
Uniegebouw
Voortrekkermonument
Vrijheidspark


==== Musea ====
Ditsong Nationaal Museum voor Culturele Geschiedenis
Eksteen Transportmuseum
Mapungubwemuseum
Melrose-Huis
Pierneefmuseum
Pretoriase Kunsmuseum
Van Ti