Sedekia (ook: Zedekia of Sidkia) (Hebreeuws: צדקיהו, Tsidkiahoe) was de laatste koning van Juda. Over zijn leven valt in de Bijbel te lezen in 2 Koningen 24–25 en in 2 Kronieken 36. Hij was de opvolger van Jojachin, die vermoedelijk (volgens het Bijbelboek 2 Koningen) zijn neef (oomzegger) was. Zijn regeerperiode wordt tegenwoordig gedateerd op 597 v.Chr. tot 587 v.Chr. of tot 586 v.Chr..
Sedekia heette oorspronkelijk Mattanja. Toen de Babylonische koning Nebukadnezar II de regering van Jojachin omver wierp, werd Mattanja op 21-jarige leeftijd de troon gezet. Hij veranderde hierbij zijn naam in Sedekia. Ondanks dat de profeet Jeremia zijn adviseur was, deed hij –zoals zijn voorouders– "wat slecht was in de ogen van de Heer".
Onder Sedekia was Juda een vazalstaat van Babylon. Maar na acht jaar regeren sloot Sedekia een bondgenootschap met de Egyptische farao Apries (die in de Bijbel Chofra wordt genoemd) en kwam in opstand tegen Babylon. Nebukadnessar reageerde hierop door opnieuw een beleg van Jeruzalem te beginnen, dat achttien maanden zou duren. Na achttien maanden lukte het Jeruzalem te veroveren. Sedekia wist aanvankelijk te ontsnappen, maar werd bij Jericho gevangengenomen en overgebracht naar Ribla. Daar werd Sedekia gedwongen de executie van zijn zonen te zien, voordat hem de ogen werden uitgestoken en hij geketend werd overgebracht naar Babylon. Daar bleef hij de rest van zijn leven gevangene, hoe lang dat was is niet bekend.
Na de val van Jeruzalem werd de stad geplunderd en vrijwel volledig vernietigd. Alleen de allerarmsten mochten achterblijven om voor de akkers en de wijngaarden te zorgen, de re