Een vogelverschrikker is een voorwerp dat bedoeld is om vogels af te schrikken. Kraaien en andere kleine en middelgrote vogels zijn vaak ongenode gasten in moestuinen, boomgaarden en op akkerland, omdat zij de geteelde vruchten en pasgezaaide zaden opeten en voor geluidsoverlast zorgen indien zij grote groepen vormen. Ook bij vliegvelden doet men moeite om vogels uit de buurt te houden.
Oorspronkelijk werden voor vogelverschrikkers vooral poppen gebruikt, met gespreide armen en vaak gevuld met stro, om de vogels te laten denken dat de vogelverschrikker een mens was. Er zijn echter ook andere methoden in gebruik, zoals het ophangen van reflecterende slierten van aluminium in fruitbomen.
Al deze vogelverschrikkers werken slechts tijdelijk: na enige tijd zien de vogels dat ze er niets van te vrezen hebben en worden er zelfs nesten in een vogelverschrikker gebouwd