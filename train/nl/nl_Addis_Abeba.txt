Addis Abeba (Amhaars: አዲስ አበባ , voor Nieuwe bloem; Afaan Oromo: Finfinne) is de hoofdstad van Ethiopië. De bevolking van de stad telt 3.059.000 personen (2007). Het is ook de hoofdplaats van de Afrikaanse unie. Wegens de grote hoeveelheid aan internationale organisaties die er gevestigd zijn en de rijke plaats die Addis innam in de geschiedenis en cultuur van het Afrikaanse continent, wordt de stad soms ook de hoofdstad van Afrika genoemd.


== Geografie ==
Addis Abeba is een bestuurlijk onafhankelijke stad (astedader akabibi) en is geen onderdeel van een regio (kilil of staat). Deze bestuurlijk eenheid is volledig omgeven door de regio Oromiya.
De stad ligt tussen 2200 en 3000 meter hoogte, aan de voet van de berg Entoto, en is hiermee de op twee na hoogste hoofdstad ter wereld (na La Paz, de hoofdstad van Bolivia en Quito, die van Ecuador).


== Geschiedenis ==
De plek om de hoofdstad te bouwen was gekozen door koningin Taytu Betul en de stad werd in 1886 gesticht door haar man, toen koning (negus) van Shewa, vanaf 1889 keizer van Ethiopië, Menelik II.
In 1963 werd de Organisatie van Afrikaanse Eenheid gesticht, mede door Haile Selassie. Addis Abeba werd het hoofdkwartier van deze organisatie. In 2002 werd de OAE echter ontbonden en vervangen door de Afrikaanse Unie, die ook hier gevestigd is.


== Bevolking ==
Addis Abeba is een kosmopolitische stad en er bevinden zich dan ook vele tientallen etnische groepen, die een even groot aantal talen spreken. De omvangrijkste etnische groep zijn de Amharen (48,3%) en andere grote groepen zijn de Oromo (19,2%), de Gurage (17.5%) en de Tigray/Tigrinya (7,6%).


== Onderwijs ==
De universiteit van Addis Abeba is opgericht in 1950. Haile Selassi doneerde in 1961 zijn paleis Genete Leul aan de universiteit. Dit paleis fungeerde als campus voor de Universiteit. Hoewel er zes van de zeven campusterreinen in Addis Abeba liggen, ligt de zevende buiten de stad in Debre Zeit dit is ongeveer 45 km van de stad. De Universiteit bezit nog meerdere vestigingen in het hele land. Daarnaast is de universiteit de thuisbasis van het instituut voor Ethiopische studies en het Etnologische Museum. De stad Addis Abeba heeft naast deze universiteit nog talloze privé scholen zoals: Admas College, Ethiopian Civil Service College en de Unity University


== Verkeer en vervoer ==
Bole International Airport is de belangrijkste luchthaven van Addis Abeba en ligt zo'n 8 kilometer ten zuidoosten van de stad. De luchthaven vervoert jaarlijks zo'n 3 miljoen passagiers, waarmee het een van de drukste luchthavens van Afrika is. Er zijn twee terminals: Terminal 1 voor binnenlandse vluchten en Terminal 2 voor internationale vluchten. In het westen van de stad bevindt zich de oude luchthaven Lideta. Deze luchthaven wordt momenteel vooral gebruikt voor militaire doeleinden.
Addis Abeba had sinds 1917 ook een spoorverbinding met Djibouti. Deze spoorweg (in meterspoor) is echter sinds 2007 wegens onvoldoende onderhoud buiten gebruik geraakt. In 2011 en 2012 zijn er contracten gesloten met de China Railway Construction Corporation, China Railway Group en China Civil Engineering Construction Corp waarin de constructie van een nieuwe normaalsporige spoorlijn tussen Addis Abeba en Djibouti werd vastgelegd.
De stad beschikt sedert 2015 over twee lightraillijnen, met een totale lengte van 30 kilometer. Het T-vormige spoornetwerk bestaat uit een lijn van oost naar west die loopt van Ayat tot de ringweg van Tor hailoch, en een lijn die van het Melenikplein naar het Mercato busstation loopt en die via Sebategna en Abenet op de oost-westlijn aan zal sluiten. Het gezamenlijke deel van de lijnen zal tot Akaki lopen.
De Selam Bus Line Share Company verzorgt busvervoer tussen Addis Abeba en verschillende andere steden in Ethiopië, zoals Dire Dawa, Harar, Jijiga, Jimma, Bahir Dar en Gondar.
Binnen de stad wordt het busvervoer verzorgd door Anbessa City Bus Service Enterprise. Op dit moment moet men nog voor elke busrit een kaartje kopen bij een loket, maar in de toekomst wordt het E-ticket voor bussen geïntroduceerd. Naast de bus is de taxi ook een veelgebruikte vorm van openbaar vervoer in de stad. Deze deeltaxi's zijn