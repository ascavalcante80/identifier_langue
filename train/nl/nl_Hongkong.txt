Hongkong (Chinees: 香港 Xiānggǎng; Engels: Hong Kong) is een speciale administratieve regio van de Volksrepubliek China (net als Macau). De officiële naam van het gebied is dan ook Speciale Administratieve Regio Hongkong van de Volksrepubliek China (Chinees: 中华人民共和国香港特别行政区 Zhōnghuá Rénmín Gònghéguó Xiānggǎng Tèbié Xíngzhèngqū). Het gebied bestaat uit 236 eilanden met een totale oppervlakte van 1.104 km² en grenst aan de Zuid-Chinese Zee. Er wonen 7.112.688 (2014) mensen.
De naam Hongkong is afgeleid van de uitspraak in het plaatselijke Standaardkantonese taal: Heung Kôong (Hanzi: 香港), wat "geurige haven" betekent. Oorspronkelijk was dit enkel de naam van een nederzetting op de plek van het huidige Aberdeen. De herkomst ervan is onbekend, hoewel historici suggereren dat de naam is afgeleid van de handel in geurige wierook die in Hongkong plaatsvond.
Hongkong bestaat uit het gelijknamige eiland ten oosten van de Parelrivier met een oppervlakte van 78 km², het schiereiland Kowloon (Mandarijn: Jiulong, Negen Draken) met een oppervlakte van bijna 47 km² en de New Territories met een oppervlakte van 974 km². De New Territories bestaan uit het gebied ten noorden van Kowloon grenzend aan het vasteland van China en verder uit 235 eilanden, waarvan het merendeel niet bewoond is. Het eiland Lantau is met 146 km² het grootste eiland, gevolgd door het eiland Hongkong.
Tegenwoordig is Hongkong een voor Azië 'jonge' metropool en een grote moderne stad. Sinds juli 2012 staat CY Leung als Chief Executive aan het hoofd van de uitvoerende macht in Hongkong; toen stond Donald Tsang zijn positie af.


== GeschiedenisBewerken ==
Het gebied wordt al zo'n 5000 jaar bevolkt. Bij opgravingen zijn voorwerpen uit het Neolithicum gevonden, wat wijst op invloed van de Noord-Chinese Steentijd-cultuur (Longshan). Later werd het gebied bevolkt door Han-Chinezen die tijdens de Song-dynastie tussen 970 en 1279 uit Noord-China kwamen. Hongkong nam echter in het Chinese Rijk lange tijd een vrij bescheiden plaats in.

De Britse Oost-Indische Compagnie (British East India Company) legde in 1699 voor het eerst contact in China, waarna handel tussen beide landen op gang kwam. In 1821 werd Hongkong de haven waar de Britten uit Bengalen de opium invoerden. De diplomatieke contacten tussen Groot-Brittannië en China verliepen stroef. Na de eerste Opiumoorlog in 1842 werd het Chinese keizerrijk gedwongen Hongkong over te dragen aan de Britse Oost-Indische Compagnie. Toen leefden er niet meer dan 7000 mensen. Hongkong was vervolgens lange tijd een Britse Kroonkolonie (Brits Hongkong). Bij verdrag werden in 1898 de New Territories aan het grondgebied toegevoegd voor een periode van 99 jaar.
Op 8 december 1941 vielen Japanse soldaten Hongkong binnen. Dit was het begin van een bijna vier jaar durende Japanse bezetting. De strijd om Hongkong eindigde op 25 december, toen de Britse en Canadese troepen zich overgaven. Tijdens de bezetting was er grote schaarste in levensmiddelen. De bevolking van 1,6 miljoen in 1941 kromp tot ongeveer 600.000 in 1945.
Na 1945 groeide de bevolking van Hongkong sterk door vluchtelingen uit China. Economisch kreeg de kroonkolonie de wind mee door de gunstige ligging ten opzichte van China en Zuidoost-Azië, en vooral met Japan.


=== Overdracht aan ChinaBewerken ===
De opvolger van het keizerrijk, de Volksrepubliek China, gaf te kennen de in 1898 verleende pacht niet te willen verlengen. Op 19 december 1984 werd een overeenkomst gesloten tussen het Verenigd Koninkrijk en China, die voorzag in het overdragen van het volledige gebied van Hongkong aan China. De laatste gouverneur van de kolonie, Chris Patten, voerde een zekere democratisering in. Op 1 juli 1997 droeg het Verenigd Koninkrijk Hongkong over aan China. Hongkong werd hierbij een Speciale Bestuurlijke Regio, waarin gedurende vijftig jaar niet dezelfde wetten gelden als in het communistische China. Dit wordt het idee van "één land, twee systemen" genoemd.
Krachtens het verdrag met de Britten behield Hongkong zijn Legislative Council, in de volksmond Legco genoemd. Deze Raad bestaat uit 60 leden, van wie 30 vrij verkiesbaar via algemene verkiezingen en 30 gekozen via verkiezingen binnen verschillende beroepsgroepen. Deze formule, al gehanteerd door de Britse gouverneur, bedoeld om de belangen van verschillende beroepsgroepen te kunnen behartigen, geeft China de mogelijkheid om de Raad te controleren. Legco zetelt in het gebouw van het koloniale Hooggerechtshof.
Bij de overdracht werd de scheepsmagnaat Tung Chee-Hwa gekozen tot "chief executive", hoofd van het bestuur van de stadstaat. Dit gebeurde door een college van 800 leden, die een voordracht deed aan de Chinese regering. Tung hield zich redelijk aan het verdrag met de Britten, maar weigerde verdere democratisering. In 2003, toen de ziekte SARS in de stad heerste, probeerde hij een anti-subversiewet in het parlement door te drukken, wat leidde tot de grootste demonstratie sinds 1989, als steunbetuiging aan de slachtoffers bij het neerslaan van de studentenopstand in Peking door het Chinese leger. Hij trok de wet in, toen het bleek dat hij niet genoeg stemmen zou krijgen in het parlement voor zijn controversiële wetsvoorstel. Desondanks duurde de onvrede onder de gewone Hongkongse inwoners voort. Toen Tung het vertrouwen van Peking verloor, trad hij in maart 2005 af, naar eigen zeggen vanwege zijn gezondheid. In juni 2005 werd zijn opvolger Donald Tsang geïnstalleerd.


== Bestuurlijke indelingBewerken ==


=== StadsdelenBewerken ===
Hongkong bestaat uit 18 (kies)districten:
Central and Western (incl. Victoria) (Het eiland Hongkong)
Eastern (Het eiland Hongkong)
Islands District (New Territories)
Kowloon (Kowloon)
Kwai Tsing (New Territories)
Kwun Tong District (Kowloon)
North District (Hongkong) (New Territories)
Sai Kung District (New Territories)
Sham Shui Po (Kowloon)
Sha Tin District (New Territories)
Southern District (Het eiland Hongkong)
Tai Po District (New Territories)
Tsuen Wan (New Territories)
Tuen Mun (New Territories)
Wan Chai (Het eiland Hongkong)
Wong Tai Sin (Kowloon)
Yau Tsim Mong District (Kowloon)
Yuen Long (New Territories)


== KlimaatBewerken ==
Hongkong kent een subtropisch Chinaklimaat (Cwa volgens het systeem van Köppen) met droge, zeer zachte winters en vochtige, hete zomers.


== BevolkingBewerken ==


=== DemografieBewerken ===
In 1945 telde Hongkong zo'n 600.000 inwoners. Deze bestonden grotendeels uit Hakkanezen en Waitau. Deze twee worden ook wel als autochtone Hongkongers genoemd en hebben speciaal voorrechten zoals het bouwen van ting oks (Chinese huizen in de New Territories). De minderheid in 1945 waren de Britten en Zuid-Aziatische Hongkongers. Als gevolg van het uitroepen van de Volksrepubliek China, maar ook van de voorafgaande Tweede Sino-Japanse oorlog en Chinese Burgeroorlog vluchtten veel Chinezen naar Hongkong. Veel van deze nieuwe Hongkongers hebben hun jiaxiang in Siyi, Chaoshan, Dapengbandao, Foshan, Shunde, Kanton en Shanghai. Tijdens en na de Vietnamoorlog kwamen vele Vietnamezen en Chinese Vietnamezen naar de stad via gammele bootjes. Eind jaren tachtig toen de bevolking steeds rijker werd, kwamen ook steeds meer Filipijnse en later ook Indonesische vrouwen naar Hongkong om te werken als au-pair. Dit resulteerde lange tijd in een bevolkingsgroei van meer dan 1,2 procent per jaar. In Hongkong wonen veel expatriates. Vanaf 2005 zal de bevolkingsgroei flink zijn afgenomen. Het aantal geboorten neemt af, terwijl het aantal overledenen toeneemt.
Bij de volkstelling van 2009 had Hongkong 7.055.071 inwoners, waarvan 95% Han-Chinees is. Bij de laatste volkstelling was het aantal inwoners 7.070.388 (2011).


=== ReligieBewerken ===
Bijna 90% van de Hongkongers hangt de traditionele Chinese godsdienst (mengsel van drie oude Chinese religies) aan. Dit zie je vooral door offerbakjes aan Tudi Gong vlak bij huisdeuren en de posters van Chinese deurgoden op de deur. De meeste mensen in Hongkong zijn mahayana-boeddhist (boeddhisme in Hongkong), confucianist of daoïst.
De grootste boeddhistische organisatie is Hong Kong Buddhist Association. De meeste daoïsten worden vertegenwoordigd door Hong Kong Taoist Association. De belangrijkste confuciaans organen zijn de Confucian Academy, Confucius Hall en de Confucian Association.
Het aantal christenen bedroeg in 2011 rond de 843.000, wat 8% van de Hongkongers is. De meerderheid hiervan is rooms-katholiek, anglicaans, methodist of baptist. De protestanten (480.000), katholieken (363.000) en orthodoxen in Hongkong worden vertegenwoordigd door Hong Kong Christian Council.
Daarnaast bedraagt het aantal moslims ongeveer 220.000 (2011) en op verscheidene plekken in Hongkong maken moskeeën deel uit van het straatbeeld (o.a. Tsim Sha Tsui en Central). 30.000 zijn etnisch Chinees en 120.000 zijn Maleiers. De andere zijn van Zuid-Aziatische, Midden-Oosterse of Afrikaanse afkomst. De in 1922 opgerichte Chinese Muslim Cultural and Fraternal Association vertegenwoordigt alle islamitische Hongkongers.
Verder leeft er een kleine minderheid aan sikhs, mensen die het jodendom, hindoeïsme, zoroastrisme of bahá'í aanhangen. Er waren in 2011 40.000 hindoes in Hongkong. Er zijn in Hongkong mogelijkheden om traditionele crematies uit te voeren naar hindoegebruik. In 2011 waren er 10.000 sikhs. Zij waren vooral werkzaam in de private sector en zijn deurbewaker. Ze hebben de vrijheid om hun hoofdbedekking te dragen. Voor joden bestaan er drie synagoges, waaronder de Ohel Leahsynagoge. Joden kunnen traditioneel begraven worden en ritueel baden (mikwe).


== TaalBewerken ==
De officiële talen van Hongkong zijn Engels en Chinees. Vóór 1997 was alleen Engels de officiële taal. Overheidsbrieven werden toen altijd in het Engels weergegeven. Dit zorgde voor veel problemen onder de Hongkongse bevolking die veelal geen Engels sprak. Sinds 1997 is Chinees ook een officiële taal en sindsdien worden overheidsbrieven tweetalig opgesteld.
Als men het Chinees als spreektaal bedoelt, worden alleen Standaardkantonees en Standaardmandarijn als officiële Chinese talen gezien. Het Standaardkantonees heeft een veel belangrijkere positie dan de andere, in vrijwel alle basis- en middelbare scholen wordt het gebruikt als onderwijstaal. Dit heeft ervoor gezorgd dat het de belangrijkste moedertaal is van de meeste Hongkongers. Ook zorgt het voor de uitsterving van Waitauwaa en Hongkong-Hakka als autochtone moedertaal in Hongkong. Deze twee laatste dialecten worden als autochtoon gezien omdat het al eeuwen wordt gesproken in Hongkong door de autochtone Hongkongers.
Waitauwaa was tot het begin van de jaren dertig van de 20e eeuw de belangrijkste omgangstaal tussen de Chinezen in Hongkong. Tot begin jaren zestig van de 20e eeuw was Hongkong-Hakka de belangrijkste omgangstaal onder de Chineestalige Hongkongers. Daarop volgde een kleine periode van Siyihua als belangrijkste omgangstaal. Sinds begin jaren zeventig van de 20e eeuw is Standaardkantonees de belangrijkste omgangstaal van Hongkongers. Het percentage van de Hongkongse bevolking dat een andere Chinese taal/dialect gebruikt dan Standaardkantonees als moedertaal daalt sinds de jaren tachtig dramatisch. Andere Chinese talen/dialecten die vroeger vaak als moedertaal werd gesproken waren: Siyihua, Waitauwaa, Minnanyu, Chaozhouhua, Shanghainees en Hakkanees [3]


== CultuurBewerken ==
Hongkong wordt vaak omschreven als een plek waar 'East meets West", als gevolg van de mix van cultuur door de Chinese wortels van het grondgebied en de invloeden uit zijn tijd als een Britse kolonie. Hongkong balanceert een gemoderniseerde manier van leven met traditionele Chinese praktijken. Begrippen als Feng Shui worden zeer serieus genomen, bij dure bouwprojecten worden vaak experts op dergelijke gebieden ingehuurd. Andere objecten, zoals trigrammen worden nog regelmatig gebruikt om boze geesten af te weren en gebouwen missen vaak elke etage die het getal 4 heeft, vanwege de gelijkenis met het woord voor "sterven" in het Kantonees. De fusie van oost en west kenmerkt ook de keuken van Hongkong, waar de dimsum, hot pot en fastfoodrestaurants samengaan met haute cuisine.


== MediaBewerken ==
In tegenstelling tot de Volksrepubliek China kent Hongkong volledige vrijheid van pers en van meningsuiting. Wel is het zo dat er soms tekenen zijn van zelfcensuur door de kranten en tijdschriften waarvan de eigenaars nauwe banden met of zakelijke belangen in de Volksrepubliek China hebben. Hongkong heeft hoe dan ook een zeer pluriform mediabestel, met een groot aantal verschillende lokale kranten en tijdschriften. Tijdschriften- en krantenuitgevers in Hongkong publiceren in zowel het Chinees als het Engels, met een focus op sensatie en roddels over beroemdheden.
De grootste traditioneel Chineestalige kranten in Hongkong zijn:
Oriental Daily (東方日報), met een betaalde oplage rond de 500,000 en uitgegeven door Oriental Press Group Limited.
Apple Daily (蘋果日報), met een betaalde oplage rond de 400,000 en uitgegeven door Next Media. Apple Daily wordt gezien als een 'pro-democracy' krant, met de meest kritische houding ten aanzien van de nationale regering in Beijing.
The Sun (Hong Kong) (太陽報), met een betaalde oplage rond de 300,000 en uitgegeven door Oriental Press Group Limited.
Ming Pao (明報), met een betaalde oplage rond de 100,000, en uitgegeven door Media Chinese International Limited. Gepositioneerd als politiek-neutrale kwaliteitskrant.
Hong Kong Economic Times (香港經濟日報), met een betaalde oplage rond de 80,000, en uitgegeven door Hong Kong Economic Times Limited. Gepositioneerd als financieel dagblad.
Headline Daily (頭條日報), een gratis krant met een oplage rond de 500,000 en uitgegeven door Sing Tao Newspaper Group.
SharpDaily (爽報), een gratis krant met een oplage rond de 500,000 en uitgegeven door Next Media.
Metro (Metropolis Daily / 都市日報), een gratis krant met een oplage rond de 400,000 en uitgegeven door Metro International.
am730, een gratis krant met een oplage rond de 300,000 en uitgegeven door am730 Media Limited. Richt zich meer op jonge lezers.
De grootste Engelstalige kranten in Hongkong zijn:
South China Morning Post (SCMP, 南華早報), met een betaalde oplage rond de 100,000 en uitgegeven door SCMP Group.
The Standard, een gratis krant met een oplage rond de 200,000 en uitgegeven door Sing Tao Newspaper Group.
Hongkong heeft vijf free-to-air televisiekanalen, die worden beheerd door twee bedrijven: Asia Television Limited (ATV), en Television Broadcasts Limited (TVB):
ATV Home (aTV1, 亞洲電視本港台), een Standaardkantonees kanaal.
ATV World (亞洲電視國際台), een Engelstalig kanaal.
TVB Jade (無綫電視翡翠台), een Standaardkantonees kanaal.
TVB HD Jade, een Standaardkantonees kanaal, uitgezonden in HD, en met een programering vaak verschillend van the non-HD TVB Jade.
TVB Pearl (無綫電視明珠台), een Engelstalig kanaal.


== ToerismeBewerken ==


=== BezienswaardighedenBewerken ===
Avenue of Stars (Tsim Sha Tsui)
Bank of China Tower (Central)
Tian Tan Boeddha (grootste zittende bronzen openlucht-Boeddha van de wereld)
Clock Tower (Tsim Sha Tsui) (Vroeger was dit een gedeelte van het oude 'Kowloon Canton Railway' - eindstation)
Chegongtempel van Sha Tin
Golden Bauhinia Square (Wan Chai)
Hollywood Road (Central)
Hong Kong Disneyland (Penny Bay)
Hong Kong Wetland Park (Tin Shui Wai)
International Finance Centre (IFC) (Hoogste gebouw van Hongkong)
Jade Market (Gansu Street)
Kowloon Walled City Park (Kowloon City)
Ladies Market (Tong Choi Street)
Lan Kwai Fong (Central)
Langste roltrappensysteem van de hele wereld (800 meter)
Happy Valley Racecourse en Hong Kong Racing Museum (Happy Valley)
Luchthaven Hongkong (Chek Lap Kok, Lantau eiland)
Ma Wan Park Noah's Ark (Ma Wan) (Replica van de ark van Noach op ware grootte)
Madame Tussauds Hong Kong
Ngong Ping 360 (Kabelbaan tussen Tung Chung en Tian Tan Boeddha)
Ocean Park (Aberdeen)
Po Linklooster
Pottinger Street (Betegelde Straat)
Repulse Bay is een van de meest geliefde stranden.
Sam Tai Tsztempel en Pak Taitempel
SoHo (Mid-levels)
Stanley Market
Dr Sun Yat-sen Museum (Mid-Levels)
Tai Cheung Cake Shop (Populairste Eierentaart winkel)
Temple Street Night Market (Yau Ma Tei)
The Peak(Mount Austin, Central)
Tong Lau (Tong Houses, oude huizen in Hongkong) in Mallory Street
Tsing Ma-brug (hangbrug tussen Tsing Yi en Ma Wan. Met 2,2 kilometer is het de langste trein- en autobrug ter wereld)
Venetië van Hongkong (Tai O)
Western Market (Sheung Wan)
Wong Tai Sintempel
1881 Heritage (Tsim Sha Tsui) (Tot 1997 was hier het hoofdkwartier van de marine gevestigd.)


=== TempelsBewerken ===


==== Boeddhistische tempelsBewerken ====
Chi Linnonnenklooster
Hongkong Kun Chungtempel
Klooster van de Tienduizend Boeddha's
Kwun Yamschrijn
Po Linklooster
Tsing Shanklooster


==== Daoïstische tempelsBewerken ====
Beiditempel van Wan Chai
Chegongtempel van Ho Chung
Chegongtempel van Sha Tin
Chenghuangtempel van Shau Kei Wan
Ching Chung Koon
Chun Kwantempel
Fan Sintempel
Man Motempel
Sam Shingtempel
Sam Tai Tsztempel en Pak Taitempel
Tianhoutempel van Fan Ling
Tianhoutempel van Joss House Bay
Tianhoutempel van Shau Kei Wan
Wong Tai Sintempel


=== MuseaBewerken ===
Hong Kong Museum of History
Hong Kong Science Museum
Hong Kong Space Museum
Heritage Museum (Sha Tin)


=== WinkelenBewerken ===
Causeway Bay is een grote winkelbuurt met onder andere shopping mall Times Square met Gucci, Pucci en Prada en veel foto- en elektronicawinkels. Andere winkelcentra zijn New World Centre, Ocean terminal, Landmark en Pacific Place. Nathan Road is nu een van de meest bekende straten van Hongkong.
De bekendste markt is de Temple Street Night Market, lopend vanaf Nathan Road (er is ook een MTR halte). Andere markten zijn de Jade Market en de Bird Market.


=== SportBewerken ===
Hongkong biedt een breed scala aan recreatieve en competitieve sportmogelijkheden ondanks de beperkte oppervlakte. Het stuurt afgevaardigden naar internationale wedstrijden zoals de Olympische Spelen en de Aziatische Spelen en speelde gastheer voor de hippische evenementen tijdens de Olympische Zomerspelen 2008.
Er zijn grote multifunctionele locaties zoals het Hong Kong Coliseum en MacPherson Stadion. Het steile terrein van Hongkong en het uitgebreid wandelnetwerk met uitgestrekte panorama's trekt wandelaars en de ruige kustlijn biedt vele stranden om te zwemmen. Hongkong heeft een eigen voetbalelftal, het Hongkongs voetbalelftal. Op de Hong Kong Golf Club wordt sinds 1959 het Hong Kong Open gespeeld. In 2014 werd in Hongkong het wereldkampioenschap rope skipping gehouden.


== EconomieBewerken ==

De haven van Hongkong speelt een belangrijke rol in de internationale handel van de Volksrepubliek China. Veel goederen uit China worden via de haven uitgevoerd of doorgevoerd naar China. Per jaar doen ongeveer 190.000 schepen de haven aan waarvan 160.000 binnenvaartschepen. De binnenvaartschepen zijn gelijk verdeeld over vracht- en passagiersschepen. Jaarlijks wordt 300 miljoen ton lading in de haven overgeslagen waarvan een derde met de binnenvaartschepen wordt aan- of afgevoerd. Het aantal overgeslagen containers ligt op 22 miljoen TEU en Hongkong is hiermee de op drie na grootste containerhaven ter wereld, na Shanghai, Singapore en Shenzhen ook in de Parelrivierdelta. Door het geringe landoppervlakte is het aantal haventerminals beperkt en wordt veel lading op het water overgeslagen op lichters. Tot slot is er veel personenvervoer in de haven. In 2014 scheepten zo’n 26 miljoen passagiers in en uit, met als belangrijkste bestemming Macau.
Daarnaast is in Hongkong veel lichte industrie gevestigd. De industrie was vooral in de jaren 60 en 70 en gedeeltelijk in de jaren 80 de drijfkracht achter de vooruitgang van Hongkong. Hongkong is een van de meest producerende plaatsen in de wereld in onder andere speelgoed. De industrie is gevestigd in Kowloon, Tsuen Wan en in the New Territories.
Hongkong is een van de belangrijkste financiële centra van Azië, maar door de onzekerheid over de toekomst binnen de Volksrepubliek China staat deze rol enigszins onder druk. De Centrale Bank van Hongkong is gevestigd in het tweede hoogste gebouw van de stad, het International Financial Centre in het stadsdeel Central (het voormalige Victoria City); de Hong Kong Stock Exchange ligt daar vlak achter. De munteenheid is de Hongkongse dollar (HKD).


== PolitiekBewerken ==


=== Koloniale Gouverneurs 1843~1997Bewerken ===
Voor de overdracht van Hongkong aan China werd de stad vooral door Britten bestuurd. Pas in de jaren 80 en 90 konden Chinezen zich mengen in diverse posten in de overheid.
Het staatshoofd was de Britse koning(in) maar de bestuurlijke macht lag bij de door de kroon aangestelde gouverneur. De allereerste gouverneur was Sir Henry Pottinger. Hij bestuurde tussen juni 1843 en mei 1844. Behalve gouverneur was Pottinger ook het hoofd van de Engelse legerbasis in Hongkong.
In totaal bekleedden 28 personen deze positie:
Sir Henry Pottinger (juni 1843 - mei 1844)
Sir John Francis Davis (mei 1844 - mei 1848)
Sir Samuel George Bonham (mei 1848 - april 1854)
Sir John Bowring (april 1854 - maart 1859)
Sir Hercules Robinson (september 1859 - maart 1865)
Sir Richard Graves Macdonnell (maart 1866 - april 1872)
Sir Arthur Edward Kennedy (april 1872 - maart 1877)
Sir John Pope Hennessy (april 1877 - maart 1882)
Sir George Ferguson Bowen (maart 1883 - december 1885)
Sir George William Des Voeux (oktober 1887 - mei 1891)
Sir William Robinson (december 1891 - februari 1892)
Sir Henry Arthur Blake (november 1898 - november 1903)
Sir Matthew Nathan (juli 1904 - april 1907)
Sir Frederick Lugard (juli 1907 - maart 1912)
Sir Francis Henry May (juli 1912 - 1918 (maand onbekend))
Sir Reginald Edward Stubbs (september 1919 - oktober 1925)
Sir Cecil Clementi (november 1925 - februari 1930)
Sir William Reel (mei 1930 - mei 1935)
Sir Andrew Galdecott (december 1935 - april 1937)
Sir Geoffry Alexander Stafford Northcote (oktober 1937 - juni 1941)
Sir Mark Aitchison Young (september 1941 - juni 1947)
Sir Alexander William George Herder Grantham (juli 1947 - december 1957)
Sir Robert Brown Black (januari 1958 - april 1964)
Sir David Clive Crosbie Trench (april 1964 - oktober 1971)
Sir Crawford Murray Maclehose (november 1971 - mei 1982)
Sir Edward Youde (mei 1982 - december 1986)
Sir David Wilson (april 1987 - februari 1992)
Mr. Christopher Patten (juli 1992 - 30 juni 1997)
Vooral Sir Crawford Murray Maclehose (de 25e gouverneur) heeft een grote indruk nagelaten op de stad. Hij voerde de negen jaar gratis onderwijs in, stemde in voor de bouw van hoge woonflats om de leefomstandigheden te verbeteren en stichtte de ICAC (vergelijkbaar met de FIOD), zodat corrupte ambtenaren, politiehoofden en andere corrupte mensen opgespoord, opgepakt en berecht kunnen worden.
De laatste gouverneur Chris Patten, ooit Europarlementariër en sinds 2011 voorzitter van de BBC Trust, woonde de overdracht op 1 juli 1997 bij.
Veel straten in Hongkong dragen de naam van vroegere gouverneurs. Verder zijn verscheidene gezondheidcentra, klinieken en ziekenhuizen (of een deel ervan) naar hen vernoemd en sommige wandelroutes dragen ook hun naam. Zo kent Hongkong de Wilson Trail en de MacLehose Trail.


=== Chief Executive of Hong Kong 1997~hedenBewerken ===
Tung Chee Hwa (1997~2002, 2002~2005)
Donald Tsang (2005~2007, 2007~2012)
CY Leung (2012~heden)
Na de overdracht van 1997 werd de titel van het hoofd van de uitvoerende macht 'Chief Executive of the Hong Kong Special Administrative Region.' De Chief Executive wordt in het huidige bestel gekozen door een raad van 1200 (voorheen 800) kiesmannen, die op hun beurt voor het merendeel worden benoemd door verschillende belangenorganisaties of lid zijn van het Nationaal Volkscongres. Het is de bedoeling dat de Chief Executive vanaf 2017 direct door de kiesgerechtigden van Hongkong gekozen zal worden, zoals vastgelegd is in de Hongkongse grondwet, de Hong Kong Basic Law. De Chief Executive wordt benoemd voor een termijn van vijf jaar, met de eenmalige mogelijkheid van herverkiezing, dus een maximale termijn van tien jaar.
De eerste Chief Executive na de overdracht in juli 1997 was Tung Chee Hwa (Standaardkantonees: 董建華 Tung Chee Hwa; Pinyin: Dǒng Jiànhuá). Hij werd na een stemronde in 1996 door de raad van kiesmannen gekozen uit drie kandidaten. De anderen waren de hoofdofficier van justitie Yang Tieliang en de zakenman Hu Guongzheng. Tung Chee Hwa werd geboren in Shanghai als zoon van een scheepvaart-magnaat. Net als vele andere zakenlieden uit Shanghai verhuisde de familie in de periode na de Tweede Wereldoorlog naar Hongkong waar Tung Chee Hwa carrière maakte in het familiebedrijf van zijn vader. Hij kreeg na zijn aantreden op 1 juli 1997 meteen kritiek over zijn huisvestingsbeleid (85000 woningen bouwen) waardoor de huizenprijzen enorm daalden. Even daarna was er ook nog de Aziatische financiële crisis van 1998 en protesten over immigratie van het Chinese vasteland naar Hongkong in 1999 en de SARS-epidemie van begin 2003. Tung werd door de Hongkongse bevolking voornamelijk gezien als een marionet van de nationale autoriteiten in Beijing, en zijn populariteit was nooit groot. Nadat het tegen het einde van 2004 duidelijk werd dat hij ook het vertrouwen van de nationale autoriteiten had verloren, trad Tung in maart 2005 officieel wegens gezondheidsproblemen af.
Na Tung's aftreden, van maart tot juni 2005, namen Donald Tsang (Standaardkantonees: 曾蔭權 Tsang Yam Kuen) en Henry Tang (Standaardkantonees: 唐英年 Tang Ying Yen) beurtelings voor korte duur het ambt van Chief Executive waar. Donald Tsang werd vervolgens in juni officieel door de raad van kiesmannen verkozen tot Chief Executive. Hij maakte de resterende tijd van Tung's tweede termijn (2002-2007) vol en werd herkozen voor een vijfjarige termijn van 2007 tot 2012.
In juli 2012 werd CY Leung (Cantonees: 梁振英 Leung Chun Ying) verkozen tot Chief Executive na een heftige verkiezingsstrijd in de raad van kiesmannen met verliezer He