Yehudi Menuhin, Baron of Stoke D'Abernon (New York, 22 april 1916 – Berlijn, 12 maart 1999) was een Amerikaans (later Brits) violist, altviolist en dirigent.


== Leven ==
Yehudi Menuhin was een leerling van Louis Persinger, Georges Enesco en Adolf Busch. Tijdens de Tweede Wereldoorlog speelde hij voor geallieerde soldaten. Na de bevrijding van het concentratiekamp Bergen-Belsen in april 1945 trad hij samen met componist Benjamin Britten op voor de bevrijde gevangenen. In 1947 ging hij samen met dirigent Wilhelm Furtwängler terug naar Duitsland als een daad van verzoening: hij was de eerste joodse musicus die na de Holocaust naar Duitsland ging voor optredens. Na een succesvolle periode waarin hij geroemd werd om zijn romantische en weelderige stijl, kreeg hij lichamelijke en artistieke problemen als gevolg van zijn drukke werkzaamheden tijdens de Tweede Wereldoorlog en te weinig focus in zijn vroege opleiding. Oefeningen en studie in combinatie met yoga en meditatie hielpen hem om over de meeste problemen heen te komen. In 1952 raakte hij bevriend met de yoga-instructeur B.K.S. Iyengar. Menuhin zorgde ervoor dat Iyengar les in yoga kon geven in onder meer Londen, Zwitserland en Parijs. Voor veel westerlingen was dit de eerste kennismaking met yoga.
In 1962 richtte hij de Yehudi Menuhin school op in Surrey. Ook verzorgde hij rond die tijd het muziekprogramma op de Nueva School in Hillsborough, Californië. Bekende leerlingen van hem zijn Nigel Kennedy en de Hongaarse violist Csaba Erdélyi.
Menuhin trad tot op hoge leeftijd op en werd vooral bekend door zijn diepzinnige en toch eenvoudige interpretaties. In de jaren tachtig maakte hij samen met Stéphane Grappelli jazz-opnames. Ook maakte hij opnames van Oosterse muziek met de sitar-speler Ravi Shankar. Yoga bleef Menuhin tot op hoge leeftijd beoefenen.
In 1985 werd hij Bri