De Republiek Zaïre (Frans: République du Zaïre) is een historische naam van Congo-Kinshasa, een land in Afrika dat in 1960 van België onafhankelijk is geworden. Sinds een staatsgreep in 1965 was Mobutu president. Het land heette Zaïre in de periode van 27 oktober 1971 tot 17 mei 1997. De naam Zaïre is de Franse spelling van een Portugees woord (zaire), dat weer is ontleend aan de naam van de Kongo-rivier in het Kikongo, een van de lokale talen. De betekenis van het woord is "Grote rivier".


== Geschiedenis ==
Na vijf jaar van onstabiliteit en wanorde zette Mobutu, intussen luitenant-generaal, Joseph Kasavubu af in 1965. Hij installeerde een één-partijstaat en riep zichzelf uit tot staatshoofd. Af en toe waren er verkiezingen waarbij hij de enige kandidaat was. Er ontstond een periode van relatieve vrede en stabiliteit, maar het regime werd regelmatig beschuldigd van mensenrechtenschendingen, onderdrukking en ongebreidelde corruptie. Het persoonlijke bezit van Mobutu werd in 1984 geschat op 4 miljard dollar, ongeveer even groot als de nationale schuld van Congo.
In een poging om de Afrikaanse bewustwording uit te dragen, hernoemde Mobutu het land en de rivier naar Zaïre, en zichzelf Mobutu Sese Seko. Hij nationaliseerde in 1973 in één klap alle buitenlandse bedrijven (de Zaïrisering) en kleine bedrijven in handen van buitenlanders werden verplicht een Zaïrees aan het hoofd te zetten. Drie jaar later was hij verplicht dit besluit terug te draaien.
Na de ineenstorting van de Sovjet-Unie bekoelden de relaties tussen Mobutu en de Verenigde Staten. Hij was niet langer nodig als een bondgenoot in de Koude Oorlog en de oppositie in Zaïre begon zich te roeren.
Sinds 1994 werd Congo getroffen door etnische onlusten en burgeroorlog, mede door de instroom van vluchtelingen uit Rwanda en Burundi.
Op 18 mei 1997 trokken de soldate