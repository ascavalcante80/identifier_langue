De Rode Zee is een langgerekte binnenzee gelegen tussen Azië en Afrika. De naam is afkomstig van de rode blauwwieren die af en toe in grote hoeveelheden in deze zee voorkomen waardoor het water een rode schijn kan hebben. Een andere lezing over de herkomst van de naam "Rode Zee" is dat de naam een verwijzing is naar de rode rotsen/bergen die aan de Golf van Akaba uit de zee oprijzen.


== Geografie ==
De zee is nergens breder dan ongeveer 360 kilometer en loopt in het noorden uit in twee smalle baaien: de diepe Golf van Akaba en de westelijke, veel ondiepere Golf van Suez. In het zuiden mondt zij via de Bab el Mandeb uit in de Golf van Aden, een uitloper van de Indische Oceaan. De Rode Zee grenst in het noorden aan Israël en Jordanië, in het oosten aan Saoedi-Arabië en Jemen en in het westen aan Eritrea, Soedan en Egypte.
Men denkt dat de Rode Zee een oceaan kan worden. De Rode Zee ligt op een plek waar Afrika en het Arabisch schiereiland tijdens de afgelopen 10 tot 20 miljoen jaar door drie platen zijn getrokken. Als deze beweging met ongeveer 1 cm per jaar doorgaat, zal de Rode Zee over 400 miljoen jaar net zo breed zijn als de Atlantische Oceaan nu.
Overzicht van landen die aan de Rode Zee liggen:
 Israël
 Jordanië
 Saoedi-Arabië
 Jemen
 Eritrea
 Soedan
 Egypte


== Geschiedenis ==
De Rode Zee is ontstaan als gevolg van de platentektoniek. De Arabische plaat divergeert van de Afrikaanse zodat er een MOR (Mid-oceanische rug) aan het ontstaan is (analoog aan de huidige Atlantische MOR). Deze breuk zet zich voort in de Afrikaanse rift met onder andere de Kilimanjaro en het Victoriameer.


== Toerisme ==
De Rode Zee is een populaire vakantiebestemming voor Europeanen en Russen, maar ook voor Arabieren. Enkele badplaatsen en duikgebieden aan de Rode Zee zijn Hurghada, Marsa Alam, Taba Heights, Dahab en Sharm-el-Sheikh in Egypte. Akaba in Jordanië en Eilat in Israël. Met name in de kustgebieden aan de Rode Zee in Egypte vormt het toerisme een belangrijke bron van inkomsten.


== Onderwaterwereld ==

De Rode Zee is beroemd vanwege zijn prachtige en uitgestrekte koraalriffen, onder andere langs de kusten van Egypte en Soedan. Deze kustriffen behoren tot rijkste koraalriffen van de wereld. Omdat het water van de Rode Zee aan twee zijden door uitgestrekte woestijnen waarin weinig regen valt wordt begrensd, is het water er relatief warm en helder. De koraalriffen van het Noordelijk deel van de Rode Zee behoren tot de meeste noordelijk gelegen koraalriffen van de wereld.
De Franse onderwateronderzoeker Cousteau hield hier zijn eerste expedities. Bekend was ook zijn onderwaterdorp op het rif Shab Rumi voor de kust van Soedan. De onderwaterwereld van de Rode Zee toont een grote overeenkomst met die van de aangrenzende Indische Oceaan.
Enkele voorbeelden van het onderwaterleven zijn: steenkoralen, zachte koralen, maanstaartjuweelbaars, grijze rifhaai, 