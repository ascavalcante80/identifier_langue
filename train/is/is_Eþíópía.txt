Eþíópía eða Etíópía (amharíska: ኢትዮጵያ Ityop'iya) er landlukt land í Austur-Afríku við horn Afríku með landamæri að Erítreu og Djíbútí í norðri, Súdan og Suður-Súdan í vestri, Kenýa í suðri og Sómalíu í austri. Hluti Eþíópíu er háslétta með fjallgarði í miðið sem skiptist í tvennt við Sigdalinn mikla. Bláa Níl, meginkvísl Nílar rennur úr Tanavatni í norðvesturhluta landsins.
Eþíópía er næstfjölmennasta ríki Afríku með tæplega 96,6 milljón íbúa og með tíunda stærsta landsvæði álfunnar, yfir 1.104.300 km2. Höfuðborgin er Addis Ababa. Landið er fjölmennasta landlukta land í heimi.
Opinbert heiti landsins er Sambandslýðstjórnarlýðveldið Eþíópía (Ityop'iya Federalawi Demokrasiyawi Republik). Landið er sambandslýðveldi níu þjóðríkja. Í landinu eru meira en 70 mismunandi þjóðflokkar: orómóar telja 40%, amharar og tígrar 32%, sidamóar 9%, sjankellar 6%, sómalir 6%, afar 4%, gúragar 2%, og aðrir telja 1%. Íbúarnir eru mjög ólíkir innbyrðis. Orómóar, amharar og tígrar eru meira en þrír fjórðu landsmanna. Þar er töluð amharíska og ýmis staðbundin mál, eins og orómifa og tígrinja. Tæpur helmingur landsmanna eru múslimar, 35-40% tilheyra eþíópísku rétttrúnaðarkirkjunni, 12% aðhyllast hefðbundin trúarbrögð og 3-8% tilheyra öðrum