Scacci (-orum, m.pl.) sive ludus scaccorum est tabularis artis, ingenii, et stratagematis ludus. Luditur a lusoribus duobus super alveum scacchicum qui columnas octo ordinesque octo continet; hinc 64 quadrata colorum (saepissime albi nigrique) alternorum, "aediculae," "casae," "quadri," "quadra," etc., dicta. Utrique lusori est exercitus (etiam saepissime albus nigerque) seni deni militum (variis nominibus dictorum, praesertim "orbiculi," "calculi," "scacci," vel etiam "latrunculi"): octoni peditum, binorum turrium, binorum equitum, binorum episcoporum, singulae reginae, et singuli regis (qui saepe scacchus quoque vocatur).
Propositum ludi est trium passuum:
Primus: Considerandum et seligendum est motum vel consilium ad melius oppugnandum ac defendendum;
Secundus: Proficiscendum est et instruendae sunt acies ad optimum consilium conficiendum;
Tertius: Redigenda est motilitas regis contrarii usque ad regem vinciendum.
Quisque orbiculus potest moveri in semita praescripta, et milites hostiles capere. Regulae non permittunt ut rex capiatur: si lusor potest regem alternum capere, nonnunquam "Scacce!," "Scaccum!," vel "Cave regem!" exclamat (quod autem non est praeceptum vel vera regula). Alter lusor coactus est regem suum conservare priusquam alia facere liceat. Nisi potest servari, rex dicitur "mattus" esse, lusorque superatur.
Verbum "scacci" venit per Arabicam linguam de Persice šāh id est "rex", vel "rex tuus in periculo est". Ludus nominatur Arabice šatranj, quod venit per veterem Persicam linguam čatrang a Sanscrite čaturanga, qui dicit '[habens] quattuor artūs', et hi artus sunt quattuor partes exercitus Indici antiqui: milites, equi, currūs, elephantes; et saepe in poematis Indicis antiquis verbum "čaturanga" significavit 'exercitus'.


== Nomen ==
Nomen quod est "scacci" diversis orthographiis scribitur, praesertim scāchi, scacchi et scāci.
Ludus quoque dicitur "scachicus ludus" (a Leibnitio), "shahiludium" (a Thoma Hyde), scaciludium.

Verbis classicis ludus etiam dicitur "regius ludus," "regum ludus," et saepissime "latrunculi." Ludus regibus pertinet sane eo quod Šāh lingua Persica significat regem.
Vide et s.v. zatricium.


== Supellectiles ==
Alveolus scachicus, qui scaccarium dici potest.
Utrique turmae sunt sedecim "scacci," seu milites. Cuique militi fere sunt saltem duo nomina quorum alterum est Latinitatis purae, alterumque nomen mediaevale quod habetur esse quasi terminus technicus ludi. In enumeratione quae sequitur, nomen purius litteris fortibus scribitur; nomen technicum, litteris fortibus et italicis. Cuique lusori sunt:
1 rex, sive scaccus
1 regina (vel virgo, vel amazon, vel domina), sive dama (unde damicus ludus), vel fercia
2 turres, vel elephantes, sive rochi
2 episcopi (vel satellites, vel signiferi, vel cursores, vel sagittiferi), sive alfīni
2 equites
8 pedites, vel pedini, sive pedones


== Regulae et ratio ==
Varietas, difficultas, et voluptas scachorum est quod semita cuiusque militis dissimilis sit. Oppugnare simul ac defendere necesse est, et motibus omnium militum efficaciter uti oportet.


=== Motus scaccorum ===
Rex potest moveri in omnes partes sed unum tantum quadratum.
Adrochatio: Si nec regem nec turrim quis-quam moverit, neque rex in periculo sit, neque ulli milites sint inter regem et turrem, nec ullum quadratum per quod praetereat rex inter regem et turrim in periculo sit, rex se concelare potest se duo quadrata ad latus movendo. Turris ad latus oppositum regis movetur, quadrata duo (si in partibus regis sit) aut tria (si in partibus reginae, nempe) praeteriens.

^
Regina est potentissima omnium militum. Ei sunt potestates et episcopi et turris. Potest moveri passim quemlibet numerum quadratorum prorsum (sive sursum), rursum (sive deorsum), dextrorsum, sinistrorsum, et quemlibet in obliquum.
Turris potest moveri quemlibet numerum quadratorum prorsum (sive sursum), rursum (sive deorsum), aut a latere.
Episcopus unicus orbiculus est qui numquam errat a colore in quo coeperit. Potest moveri quemlibet numerum quadratorum solum in obliquum.
Eques etiam unicus orbiculus est, quod solus possit moveri saliens praeter alios. Non necesse est equitem retro manere, milite in semita. Potest moveri solum in figura L in partes omnes, e.g. duo quadrata prorsum (seu sursum) et unum dextrorsum.
Pedes potest moveri unum quadratum prorsum (seu sursum) solum, nisi in motu primo, in quo potest moveri duo quadrata prorsum (seu sursum). Si miles eiusdem aut alterius exercitus est obvius in semita status, pedes moveri non potest. Potest captare solum in obliquum, unum quadratum.
In praetereundo: Si in motu primo, pedes peditem alterius exercitus praeterit, alter potest captare in obliquum a tergo.
Promotio: Pedes ad ordinem ultimum progressus in quemlibet militem eiusdem coloris praeter regem promovebitur.


== Historia ==


=== Formae pristinae ===

Multae se gentes Scaccorum ludi invenisse contendunt quoddam semen. Plurimi putant homines priorem Ludi regii formam ex India oriundam esse, cum nomina Arabica, Persica, Graeca, Lusitana, Hispanica scaccorum Ludi ab antiquo ludo Chaturanga appellato originem ducunt omnia. Accedit, quod temporibus praeteritis soli Indi tribus bestiis - equo, camelo, elephante - in exercitu suo vehente usi sunt, quae genera in regum ludi equite, episcopo/cursore, turri significantur. Quod nos novimus scaciludium a Chaturanga Ludi forma, qua Indi saeculo fere VI luserunt, originem duxit suam. In litteris Persicis primum ludi regii forma prior, cum nomine Chatrang, anno fere 600o memoratur, in quibus nomen factum est Shatranj. Scacci litteris mandati antiquissimi saeculo septimo facti sunt. Ad annum fere 800um ludus ad Seres pervenit et sub nomine Xiangqi mutatus est. Chaturanga ludus etiam in Iaponiam, ubi dicitur shogi, dilatus est. Shatranj autem ludus per plagas muslimicas post Persiam a Muslimicis exercitibus captam disseminatus est, quippe scaccorum nomina maxima ex parte in formis Persicis permanserunt. Shatranj nomen lingua Hispanica ajedrez lingua Graeca zatrikion perpetuatum est, plerisque autem Europae partibus Persici verbi shāh ("rex") formae in eius locum sunt ingressae. Shatranj ad Europae partem occidentem tribus minimum viis quarum prima saeculo 9o pervenit. Ad annum millesimum ludus per Europam est disseminata.In Hiberiam a Mauris saeculo 10o inductus et in codice manu scripto libro de los juegos appellato saeculo 13o una cum Backgammon atque alea descriptus est.
Secundum aliam coniecturam, cui David H. Li prae aliis favet, scaciludium a Xiangqui ludo, vel saltem a forma eius priore, quae apud Seres inde a saeculo 2o ante Chr. n. exstet, sit oriundum.


== Notatio ==

Ludi scaccorum modis nonnullis notantur quippe, at solent adnotari in notatione scaccorum algebraica; praecipue ubi homines (utrum viri an feminae) in certamen concertent. Notatio algebraica brevis motum militum in hoc modo recordatur: littera militis in motionem / columna qua stat / ordo quo stat. Littera prima maiuscula nominis militis linguae Anglicae est adhibita inter nationes ut nomina scaccorum abbrevientur, etiam in nationibus ubi inhabitantes non alphabeto Latino scribere solent. Columnae litteris a-h, ordines numeris 1-8 notantur. In quadrum a1 semper adest niger color. E.g. Qg5 indicat "Reginam in columna g ordine quinto". Si ludus est in progessu, et motus ipsi notantur, Qg5 indicat ut regina moverat in quadrum g5. Si duo milites eiusdem generis possint in idem quadrum movere, littera additicia notationi additur, columna ex qua miles moverat indicans. Ita Ngf3 indicat "equitem ex columna g, movisse in f3". Si plane est manifestum quis sit moturus in quadrum datum, nonnumquam littera omittitur. E.g. primus motus ludi saepe notatur "e4", quod nullus miles moveat in e4 nisi Pe2. Motus exercitus albi, cui semper est primus motus, in sinistra, nigri in dextra scribuntur.
Si miles captetur, post litteram maiusculam scacci, littera x et littera columnae in quam captatur minuscula scribenda est, e.g. Bxf3 significat 'episcopum captasse militem in f3. ' Saepe, si pedes captetur, littera columnae ex qua captaverit ante litteram "x", et columnae in quam captaverit, atque etiam, minuscula scribitur, e.g. exd5 significat 'peditem ex columna e captasse in d5 '.
Si pedes ad ordinem ultimum adveniat, promotio notatur littera miltis post quadrum scripta; e.g., e1Q indicat "peditem nigrum (ita, quod ordo ultimus albo est octavus) in columna e promotum esse in reginam". Adrochatio in partibus regis "0-0", reginae "0-0-0" notatur. Motus qui regem cavet notatur "+". Si rex est mattus, "#" vel "++" scribitur. Ludo finito, "1-0" indicat "Album vicisse," "0-1" "Nigrum vicisse," "½-½" ludum aequum.
Sapientia motus potest adnotari in punctuatione.
! adnotat motum bonum
!! motum optimum
? errorem
?? peccatum
!? motum curiosum, qui possit non esse bonus
?! motum dubium, at non facillime negatum
Exemplum notationis ludi ad dextram animati, "Mattum scholaris" appellati, est subter datum:1. e4 e52. Qh5?! Nc63. Bc4 Nf6??4. Qxf7# 1-0


== Nomina militibus et scaccorum ludo linguis nonnullis ==

Haec sunt nomina et abbreviationes militibus in linguis nonnullis:


== Fontes ==

↑ Crater dictorum Christiani Helfer in VOX LATINA. Commentarii periodici favore et subsidio Studiorum Universitatis Saravicae comparati. ISSN 0172-5300. Saraviponti..
↑ Littera est derivata ex nomine Anglico, quo notatio scaccorum scribitur.
↑ Murray, H.J.R. (1913). A History of Chess. Benjamin Press (originally published by Oxford University Press) 
↑ Sonja Musser Golladay's English Translation of Alfonso X's Book of Games. Retrieved 11 December 2006
↑ Sonja Musser Golladay's English Translation of Alfonso X's Book of Games. Retrieved 11 December 2006
↑ Li, David H. (1998). The Genealogy of Chess. Premier Pub. Co 
↑ FIDE De legibus scaccorum, App. E. Die 11 Decembris 2006
↑ Fons in maxima parte est haec pagina interretialis.
↑ Memento, littera peditibus non scribitur in notatione algebraica.


=== Loci classici ===
De scaccorum ludo plurimi scripserunt. Ecce brevis index fontium Latine scriptorum:
c. 997 Versus de Scachis (textus)
c. 1008 Testamentum Ermengaudi Comitis
"et ad sancti Aegidii cenobii ipsos meos schacos ad ipsa opera de ecclesia."
ante 1030, Ruodlieb (Quarto fragmento: textus)
1058 testamentum Ermessindis Comitissae Barcinonensis
"Et Sancto Egidio Nemausensi suos eschacos christalinos ad tabulã."
Saec. 12 (ineunte) Carmen Vindoviensi
Saec. 12 Carmina Burana #209:
"Roch, pedes, regina, senex, equies, insuper et rex. / Conflictus uocat edictus uox Martis ad ictus. / Uox sonat in Rama : trahe tost capra concine clama / Uictus ab hoste gemat qui dum fit schach roch et hie mat" (fortasse pro tost capra legendum est "tot cape")
Saec. 12 Carmina Burana #210: Elegia de Ludo Scachorum (Qui Cupit Egregium) textus
c. 1160 Metelli Quirinalia
"Huic ludo tabulae regis erat filius obvius / Donec doctior hic obtinuit promptius aleam. / Rixam victus agit, corde patris forte potentior / Et rocho iaculans, mortifere vulnus adegerat."
1061 Damiani epistula ad Alexandrum II Pontificem.
"Ille autem ex diversitate nominum defensionis sibi faciens scutum, ait, aliud scachum esse, aliud aleam; aleas ergo auctoritas illa prohibuit, scachos vero tacendo concessit. Ad quod ego: Scachum, inquam, Scriptura non ponit, sed utriusque ludi genus alee nomine comprehendit. Quapropter dum alea prohibetur et nominatim de scacho nil dicitur, constat procul dubio, utrumque genus uno vocabulo comprehensum, unius sententie auctoritate damnatum."
Ante saec. 13, Gesta et Passio S. Austremonii
"A quo loco [viz. Wluico ] Pipinus inclytus Rex Francorum ... postea deportavit [corpus B. Austremonii] Mauziacum. Ubi pro reverentia B. Martyris plurima reliquit insignia, Scilicet cachos [''sic'' ] & lapides pretiosos, & auri plurimum de quo fieret vas, in quo corpus B. Austremonii honorifice reconderetur."
c. 1180 Alexandri Neckam De Natura Rerum (capitulum "De Scaccis")
Saec. 13 Carmina Ludi Scachorum: It Pedes ad Bellum
"Ludum scachorum si tu uis scire decorum, / Hoc carmen lector discas, et ludere gliscas. / It pedes ad bellum prior, incipit ipse duellum, / Pergit in obliquum punctum feriens inimicum. / Alphilus in triuiis parat insidias inimicis, / Pugnat potenter, temptatque ferire latenter. / Miles in aduerso puncto mediante relicto / Prosilit, et fortem prosternit fortior hostem. / Linea si pateat roco capit omne quod obstat. / Pergit in obliquum regalis femina punctum. / Rex loca circa se clipeo defendit et ense. / Si scacces regem, regalem perdere sedem / Cogitur, et totus sit rex de sede remotus. / Dic regi scaccum; si semita non patet illi, / Matus erit factus nusquam latuisse coactus. / Miles et alphinus, rex, roc, regina, pedinus, / Et inter scaccos alphinus inutilis astat."
Saec. 13 Vetula
"Sex species saltus exercent, sex quoque Scaci, / Miles et Alphinus, Roccus, Rex, Virgo, Pedesque, / In Campum primum de sex istis saliunt tres, / Rex, pedes et Virgo: Pedes in rectum salit, atque / Virgo per obliquum. Rex saltu gaudet utroque. 