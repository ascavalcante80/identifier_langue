Mexicopolis sive Mexicum, Hispanice México, est caput et maxima urbs civitatis Mexici in America Septentrionali, media valle Mexicana sita, altitudinem habens circa 2240 metrorum super maris aequor. Principalis locus est rerum tam civilium quam culturalium Mexicanarum atque emporium omnis Americae Latinae.
Urbium capitalium Novi Mundi fere quadraginta Mexicopolis est antiquissima, a principio ab Aztecis in insula lacus Texcoco anno 1325 nomine Tenochtitlan condita sed obsidione Hispanorum anno 1521 paene deleta, statim sub forma municipii refecta et in praesidium viceregni Hispanici mediae Americae mox erectum. Libertate harum regionum anno 1810 proclamato, Mexicopolis facta est caput imperii et mox foederationis Mexicanae.
Ex hac urbe sola pagus foederalis consistit, iam anno 1824 definitus. Pagus foederalis, cui anno 2015 incolarum 8 918 653 sunt, non civitas inter alias quae foederationem Mexicanam constituunt habetur, sed communis pars eius foederationis. In sedecim regiones urbanas (delegaciones) divisus est. Recentius zona metropolitana vallis Mexicanae multo latior instituta est, omnium Novi Mundi conurbationum maxima, quae anno 2010 circa 20 116 842 incolarum habet.


== Nomina et insignia ==
Nomen urbis ab illis hominibus conditae qui se Mexica, nos "Aztecos" appellare solemus, fuit Tenochtitlan (fontibus Latinis "Temistitlana"). Id nomen Hispani conquisitores non reiecerunt sed cum nomine populi coniunxerunt. Municipium ita México Tenochtitlán anno 1524 appellatum iam anno 1585 sub nomine simpliciori Ciudad de México ("civitas Mexicanum") recognitum est. Insignia municipii, anno 1523 a rege Carolo decreta, castello aureo urbem insularem Temistitlanam indicant, fundo caeruleo lacum circumiacentem, pontibus aureis tribus moles tres pontibus interruptas quae e terra firma in urbem tendebant.


== Hi