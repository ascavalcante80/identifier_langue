Fehér annak a felületnek a színe, amely a fény teljes spektrumát változatlanul veri vissza. A fehér tárgyakról származó fény a fehér színinger. Ennek az emberi látásra kifejtett hatása a fehér pszichofizikai érzéklet. A fehér, mint szín nem szerepel a Nemzetközi Világítástechnikai Szótárban, mert a fentiek bármelyikét, sőt, a fehér fényforrás fényét is jelentheti.
Fehér fény az, amely a nappali természetes megvilágításból származik, és annak spektrumát semmilyen tényező nem befolyásolta. Az emberi látás képes alkalmazkodni különféle megvilágításokhoz; ezek a szabványos fényforrások. A nappali fénynek megfelelő megvilágítás jele: D65 (daylight, 6500 K színhőmérsékletű)
Fehérnek látjuk a Nap felszíni hőmérsékletére, kb. 5000 °C-ra hevített testek izzását is. Hétköznapi nyelven fehéret ad az összes szín keveréke, vagyis ha a szemünk által érzékelt színspektrum, a szivárvány összes színének megfelelő fény egyidőben, ugyanarról a helyről sugárzik. De két kiegészítő szín (pl. kék és sárga), vagy a három alapszín, a vörös, a zöld és a kék additív keveréke is fehéret ad. A fehér mindig keverék szín, monokromatikus fehér színű fény nem létezik.


== A fehér fény ==

A fénytanban megkülönböztetünk primer és szekunder sugárzókat. A primer sugárzók energiát vesznek fel valamilyen folyamattól, és azt fény formájában bocsátják ki. A szekunder sugárzók csupán a más forrásból származó fényt képesek reflektálni. Bármilyen színes fényt könnyű definiálni, a fehér fényt azonban nem. Az élőlények – és így az ember – a törzsfejlődés során a Napból származó természetes nappali megvilágításhoz alkalmazkodtak, ezt érzékelik fehérként. Ez a megvilágítás viszont a napszaknak megfelelően változik. Ezért valamennyi ilyen természetes megvilágítást – kellő alkalmazkodás után – fehérnek tekintünk. Következésképp az ember képes a mesterséges megvilágítás különféle fajtáihoz is alkalmazkodni. Ezek a gyertya fényétől a monitor színéig (2000–9300 K színhőmérséklet) terjedő tartományt fedik le. A jelenség neve: színi áthangolódás (colour adaption)
A természetes fényforrások termikus sugárzók, tehát a vizuális spektrum teljes tartományában minden hullámhosszon sugároznak, így nem hamisítják meg a megvilágított felületek színét; ezek valóságos fehér fényt sugároznak. A fluoreszcens sugárzók (pl. kompakt fénycsövek) vonalas sugárzók, spektrumuk a felhasznált fényporok ("foszforok") anyagától függően egyes hullámhosszakon nem sugároz fényt. Ezek szerepelnek ugyan a szabványos fényforrások között, de eltérésüket a hagyományos fényforrásoktól a színvisszaadási indexszel tudjuk kifejezni.
A repülőtéri technikában használható fehér fényforrások számára megengedett értékeket szűkítették a sárga színek és bővítették a kék színek tartományában.
A Nap sugárzása spektrálisan nem egyenletes, ehhez járul még a Föld légkörében létrejövő fényabszorpció. Ezért a természetes fehér fény kis mértékben eltér a 6500 K korrelált színhőmérsékletű Planck-sugárzó spektrumától.


=== Fehér minták ===
Fehér minták különféle színminta atlaszokból
Az adatok a CIELUV rendszerre vonatkoznak, erre épül többek között az OSA színrendszer és a színvisszaadási index


== Szimbolikája ==

Tisztaság, egészség: a kórházak, orvosi öltözékek, eszközök színe
Ártatlanság, szüzesség: menyasszonyi ruha, fehér liliom, Hófehérke
Béke: fehér zászló
A politikában konzervativizmus, ellenforradalom: fehérek, fehérterror
A gazdaság kifehérítése = a feketegazdaság visszaszorítása
A keleti és afrikai szimbolikában a halál, a gyász színe.
Az emberi tulajdonságok között a flegmatikus szimbóluma a fehér.
Fehér ember alatt a kaukázusi (europid) típusú embert értjük, megkülönböztetve más rasszokhoz tartozóktól.


=== Színkedvelés ===
Az ókori Egyiptomban a pompa és az öröm kifejezése volt.
A középkori Egyház a születés, a keresztelés és a főünnepek szimbólumaként használta, szokásos liturgiai színként.
A Reneszánsz kiemelten kedvelte, főként a fehér–fekete színkontraszt formájában, mint a jó és a rossz jelképét


== Fehér dolgok ==
Fehérzaj az akusztikában olyan hang, amely spektrumának minden frekvenciáján azonos intenzitású.
A Fehér Ház az Amerikai Egyesült Államok elnökének rezidenciája.
Fehéroroszország, Fehér-tenger
Fehér sport: a tenisz.
Fehérnemű: alsó ruhanemű.
Fehérnép: régen a nőket, az asszonyok, leányok összességét nevezték így.
A fehérvérűség a vérképző szervek súlyos megbetegedése, leukémia.
Fehér mágia: a jóindulatú szellemek megidézése.


== Fehér festékek ==
Különbséget teszünk festékek (angolul dye) és pigmentek között. A festékek vízben oldhatóak, a pigmentek viszont szerves oldószerben. A kalcium-oxid (E-529) és a magnézium-oxid nem oldódik, hanem vegyületet képez a vízzel.
Mész: a legrégebbi fehér festékek egyike, a freskók fehér színét is ez adja. A kalcium-karbonátot élelmiszer színezékként definiálták (E-170)
Ólomfehér: az olajfestéshez leggyakrabban használt fehér festék, mesterségesen állítják elő, összetétele: [2(PbCO3) . Pb(OH)2]. Mérgező pigment.
Horganyfehér: cink-oxid. Az alkímia ezt a vegyületet fehérsége, laza szerkezete miatt a „bölcsek gyapja”, vagy „fehér semmi” (nihilum album) néven említi. Kevésbé fedőképes, mint az ólomfehér.
Titánfehér: titán-dioxid, nagyon jó fedőképességű, kiváló, színtartó fehér pigment, igen gyakran használják. Élelmiszer színezékként E-171
Magnézium-hidroxi-szilikát E-553a
A színmérésben használatos igen nagy reflexiójú fehér anyagok:
Bárium-szulfát reflexiója 0,95...0,99 között változik a spektrum mentén
Magnézium-oxid reflexiója 0,96...0,988 között változik, növekvő hullámhosszak szerint. Élelmiszer-adalékként E-530.


=== Colour Index International szerint ===
A Colour Index International részletes táblázat