A Witches 5 a Sailor Moon című sorozatban a Death Busters alakulata, melynek öt nő a tagja. Feladatuk nem más, mint hogy az általuk kidolgozott módszerekkel gyűjtsenek minél több tiszta szívet úrnőjüknek. Nevükből adódóan öten vannak: Eudial (Eugénia), Mimete (Babett), Tellu (Teodóra), Viluy, valamint a hasadt személyiségű Cyprine és Ptilol (Emily és Emilia).


== Eudial ==
Eudial (ユージアル, Eugénia) a Witches 5 feltételezett vezetője az 1992-es animében. Ő az, aki elsőként támad rá a holdharcosokra ötük közül. Ő a csoportban a legidősebb, és a többiek - különösen Mimete - irigyek is rá, mert Tomoe professzor őt kedveli a legjobban. Nagyszerű feltaláló, saját maga építette lángszórójával még a holdharcosok erejével is képes felvenni a harcot. Elsődleges feladata a talizmánok összegyűjtése, melyhez számítógépét használja segítségül. Az általa használt démonok nem a tiszta szavek megszerzésére valók, hanem pusztán az utolsó védelmi vonalat képviselik. Rendszerint egy speciálisan kialakított autóval közlekedik, amellyel a leglehetetlenebb helyeken jelenik meg.
Munkájának eredményeként rájön, hogy két talizmán Sailor Uranusnál és Sailor Neptune-nél van. El is csalja őket az építés alatt álló tengeri katedrálisba, ahol elveszi kettejük talizmánját. A Szent Grált azonban nem sikerül megkaparintania, mert az időközben felbukkanó harmadik talizmán, mely Sailor Pluto tulajdonában van, Sailor Moon kezére jutattja az ereklyét, aki így Super Sailor Moon-ná válik. Új képességei birtokában képes felvenni a harcot Eudiallal, aki menekülőre fogja a dolgot. Mimete azonban tönkretette autójának fékjeit, így az a tengerbe zuhan, s ő életét veszti.
A mangában és a mangahű animeadaptációban a Mugen Akadémián (Szupertehetségek iskolája) tanít, Arimura Jukó álnéven etikettet. Egy hegyekben tartott tábor során megkísérli néhány tanuló tiszta szívét elrabolni, de sikertelenül. Az iskola labirintusában mint feltámasztott gonosz szellem megkísérli Sailor Mars-ot meggyőzni arról, hogy a papnői munka fontosabb számára, mint a harc.
Japán szinkronhangja Kavamura Maria, a magyar pedig Ősi Ildikó.


== Mimete ==
Mimete (ミメット, Babett) a csapat kettes számú tagja. Eudial halála után lép akcióba, mint Tomoe professzor megbízottja. A mangában Mimi Hanyú álnéven tanít az iskolában, de emellett egy híres tinisztár is, aki elrabolja a rajongóként odacsődültek tiszta szívét. Sailor Venus, aki tanulónak álcázza magát, megpróbálja megállítani Sailor Uranus és Sailor Neptune végeznek vele, de később mint gonosz szellem, a labirintusban megkísérti Sailor Venus-t, és arról győzködi, hogy a harcok helyett inkább küzdjön álmáért és legyen sikeres énekes.
Az 1992-es animében olyan karakterként ábrázolják, aki mániákusan vonzódik a híres és szép fiatal férfiakhoz. Nem véletlen, hogy őket szemeli ki legtöbbször célpontként. Tomoe professzor továbbfejlesztette a Démonia-tojásokat előállító gépét, így Mimete démonjai képesek lenyelni a tiszta szíveket, nehogy az ellenfeleik elvehessék tőlük. Rendelkezik egy bottal is, melynek végén egy fekete csillag található. Ennek segítségével képes kisebb támadásokat is végrehajtani. Sikertelen próbálkozásai után Eudial befejezetlen találmányait akarja igénybe venni. Ezek egyike egy speciális gép, melynek segítségével bárki bekerülhet egy televízió belsejébe, s hatalmas erőre tehet szert. A gép azonban még nem kiforrott: ha valaki kihúzza a konnektorból, a benne lévő személy is megsemmisül. Mimete vetélytársa, Tellu pedig nem habozik ezt megtenni.
Japán szinkronhangja Kanai Mika, a magyar változatban pedig Ősi Ildikó és Koffler Gizi.


== Tellu ==
Tellu (テルル Teodóra) a csapat harmadik tagja. Mimete halála után az 1992-es animében ő kapja meg a tiszta szívek gyűjtésének feladatát. Egy virágüzletet nyit a városban, ahol különleges növények kaphatók. Valójában ezek kinyerik tulajdonosaik tiszta szívét és eljuttatják számára őket. Sailor Moon, Chibi Moon, Pluto, és az Álarcos Férfi végül szembenéznek Telluval, aki beveti ellenük legerősebb húsevő növényét. Az Álarcos Férfi harc közben rózsát dob a tiszta szíveket tartalmazó tartályra, amely ettől összetörik, s a szívek kiszabadulnak. A növények erre megindulnak, s Tellunak támadnak. Ő megpróbálja megállítani őket, de sikertelenül.
A mangában nem a harmadik, hanem a negyedik tagként jelenik meg. Terunó Lulu álnéven tanít botanikát a Mugen Akadémián. Mint az animében, itt is növények segítségével akar energiát szerezni, ám a holdharcosok közbelépnek. Chibi Moon támadásának köszönhetően egy szörnnyé változik, akit végül Sailor Pluto győz le. A labirintusban szellemként megkísérti Sailor Jupitert, akit úgy manipulál, hogy a lány örökre egy virágoskertben maradjon.
Japán szinkronhangja Honda Csiekó, a magyar pedig Ősi Ildikó.


== Viluy ==
Viluy (ビリユイ) a negyedik tag a csapatban. Az 1992-es animében Tellu halála után kapja meg a tiszta szívek gyűjtésének feladatát. Ebből a célból épített egy szerkezetet, amely az éppen vizsgázó diákok tiszta szívét veszi el, a számítógépen keresztül. Eleinte sikerrel veszi fel Sailor Uranusszal és Neptune-nal a harcot, de ott van velük Sailor Mercury is, aki még civil formájában ismerkedett meg vele. Viluy erejét a karjára rögzített szerkezet adta meg, amint ez meghibásodott, a berendezés alkotója ellen fordult. Érdekesség, hogy ebben az animében a nevét egyszer sem említik meg.
A mangában Viluy a harmadik csapattag. Számítástechnikát oktat a Mugen Akadémián. Története ugyanaz, mint az animében, ám itt Sailor Uranus végez vele.