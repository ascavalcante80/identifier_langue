Az állatok (Animalia) az eukarióta élőlények egy rendszertani országát alkotják. Az állatok törzsfejlődési szempontból monofiletikus csoportot képeznek, azaz egyetlen közös őstől származtathatók. Az állatokkal a zoológia tudománya foglalkozik.


== Az állatok közös tulajdonságai ==
Heterotrófok, egészen pontosan kemoheterotrófok, azaz az életműködésükhöz szükséges energiát és a testük felépítéséhez szükséges szenet és nitrogént is csak szerves anyagokból képesek kinyerni.
Eredendően többsejtűek, de léteznek olyan állatok, melyek életük során elvesztik valódi többsejtű jellegüket. Ilyenek a nyálkaspórások, amiknek egy bizonyos életszakaszukban sejtjei egy sokmagvú szincitiummá olvadnak össze.
Életük nagy részében diploidok, csak az ivarsejtjeik haploidok, azaz a növényeknél ismert haploid-diploid nemzedékváltakozás nincs.
Nem képesek a lizin bioszintézisére.
Kizárólag az állatok képesek a kollagén szintézisére.
A HOX gének expresszálódnak bennük.


== Evolúció ==


=== Az állatok kialakulása ===
A tudomány mai állása szerint legelfogadottabb hipotézis szerint az első állatok pelágikus, azaz vízben szabadon úszó életmódot folytató galléros-ostoros egysejtűek (valószínűleg a galléros-ostorosokhoz (Choanoflagellata) hasonló élőlények) kolóniáiból alakultak ki. A galléros-ostoros sejtkolóniából jött létre az úgynevezett planuloid alak, amely megfeleltethető a legősibb állatcsoportok, így például a szivacsok, a csalánozók, és laposférgek lárvaalakjával. A planuloid alak szesszilizációjából (helytülő életmódúvá válásából) a szivacsok, gasztrulációjából (a bélcsíra kialakulásából) pedig a valódi szövetes állatok eredeztethetők. Egyik csoportba sem tartoznak a korongállatkák, amiknél a szivacsokkal ellentétben megjelent a két csíralemez, de még nem alakult ki bélcsíra.


=== Az állatok törzsfejlődése ===
Az állatvilág törzsfejlődéséről akkortól lehet beszélni, amikor mindazok a közös bélyegek kialakultak, amelyek alapján az állatokat elkülönítjük az összes többi élőlénytől. Az állat- és növényvilág megkülönböztetése igen régi keletű, ezt a két kategóriát azonban a biológia fejlődésével több más elem egészítette ki. Ma már sok közös jellemző alapján lehet csak különbséget tenni az állatok és az élővilág többi tagja között. Ezek közül legfontosabb a heterotrófia, miszerint minden állat kizárólag szerves anyagok hasznosítására képes.


== Rendszerezés ==


=== Az állatok helye az élővilágban ===
Az állatokat Carl von Linné rendszertana óta máig önálló országként kezelik. Az állatokat a modern rendszertanok az eukarióták (Eukaryota) doménjének részeként tartják számon. Az alábbi táblázat az eukarióták felosztásának változásait, és ezzel együtt az állatok besorolásának viszonylagos változatlanságát mutatja be az idők folyamán:


=== Az állatok rendszertani felosztása ===
Az állatok legelfogadottabb meghatározása szerint a szivacsok (Porifera) és a korongállatkák (Placozoa) is ide tartoznak (Animalia sensu lato – „állatok tágabb értelemben”), egyes elgondolások csak a valódi szövetes állatokat (Eumetazoa) értelmezik állatokként (Animalia sensu stricto – „állatok szűkebb értelemben”).
Korábban a szivacsokat és a korongállatkákat együttesen az álszövetes állatok (Parazoa) alországába sorolták, újabb kutatások szerint azonban a csoport parafiletikus, ezért nem képezhet taxont.
Szivacsok (Porifera)
Korongállatkák (Placozoa)
Valódi szövetes állatok (Eumetazoa)
Sugaras szimmetriájú állatok (Radiata)
Csalánozók (Cnidaria)
Bordásmedúzák (Ctenophora)

Kétoldali szimmetriájú állatok (Bilateria)
Nyílférgek (Chaetognatha)
Orthonectida
Rhombozoa
Ősszájúak (Protostomia)
Spirális barázdálódású állatok (Spiralia)
Platyzoa
Buzogányfejű férgek (Acanthocephala)
Cycliophora
Csillóshasúak (Gastrotricha)
Gnathostomulida
Micrognathozoa
Laposférgek (Platyhelminthes)
Kerekesférgek (Rotifera)

Tapogatós–csillókoszorús állatok (Lophotrochozoa)
Gyűrűsférgek (Annelida)
Pörgekarúak (Brachiopoda)
Mohaállatok (Bryozoa)
Ormányosférgek (Echiurida)
Nyelesférgek (Entoprocta)
Puhatestűek (Mollusca)
Zsinórférgek (Nemertea)
Csöves tapogatósok (Phoronida)
Fecskendőférgek (Sipuncula)

Vedlő állatok (Ecdysozoa)
Ízeltlábúak (Arthropoda)
Övesférgek (Kinorhyncha)
Lobopodia
Loricifera
Fonálférgek (Nematoda)
Húrférgek (Nematomorpha)
Karmos féreglábúak (Onychophora)
Farkosférgek (Priapulida)
Medveállatkák (Tardigrata)

Újszájúak (Deuterostomia)
Gerinchúrosok (Chordata)
Tüskésbőrűek (Echinodermata)
Félgerinchúrosok (Hemichordata)
Xenacoelomorpha


== Jegyzetek ==


== Ajánlott irodalom ==
Antal Sándor: Földtan IV.
Dawkins, R. A hódító gén (1989, ISBN 963-282-235-8)
Dawkins, R. A vak órásmester, Budapest : Akadémiai Kiadó, 1994, ISBN 963-05-6706-7
Dawkins, R. A Valószínűtlenség Hegyének meghódítása, Műszaki Könyvkiadó, 2001, ISBN 963-16-2726-8
Dawkins, R. Az önző gén (1976, magyar kiadás: 1986, 