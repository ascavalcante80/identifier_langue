Csehszlovákia (csehül és szlovákul: Československo) volt közép-európai ország. 1918–1938, majd 1945–1992 között állt fenn, a köztes idő a második világháború tartama. 1993. január 1-jén békésen kettévált Csehországra és Szlovákiára.


== ÁllamformáiSzerkesztés ==
1918–1968 (kivéve 1938–1945): Csehszlovák Köztársaság, centralizált ország;
1969–1992: Cseh Szocialista Köztársaságból (1990–1992: Cseh Köztársaság) és Szlovák Szocialista Köztársaságból (1990–1992: Szlovák Köztársaság) álló szövetségi köztársaság;
1918–1939 és 1945–1948 és 1990–1992: demokratikus köztársaság
1939–1945: szétszakadt Cseh–Morva Protektorátusra és Szlovák Köztársaságra
1945–1948: rövid időre helyreállt a demokratikus Csehszlovák Köztársaság
1948–1989: szocialista köztársaság
1990–1992: szövetségi köztársaság


== Szomszédai 1989-benSzerkesztés ==
 Német Szövetségi Köztársaság
 Német Demokratikus Köztársaság
 Lengyelország
 Szovjetunió
 Magyarország
 Ausztria


== FöldrajzaSzerkesztés ==
Változatos domborzati viszonyok. A nyugati területek az észak-közép-európai magasföld részei. A keleti területek a Kárpátok hegyeiből és a Duna által feltöltött síkságokból állnak.


== ÉghajlataSzerkesztés ==
Túlnyomórészt kontinentális, de a Nyugat-Európából érkező enyhe légtömegek és a kelet-európai nagy időjárási rendszerek miatt változatos.


== Hivatalos neveiSzerkesztés ==
1918–1920: Cseh–Szlovák Köztársaság vagy Csehszlovák Köztársaság (rövidítése: RČS); rövidebben Cseh–Szlovákia vagy gyakran Csehszlovákia
1920–1938 és 1945–1960: Csehszlovák Köztársaság (ČSR [kezdetben RČS-nek rövidítve]); rövidebben Csehszlovákia
1938–1939: Cseh–Szlovák Köztársaság; Cseh–Szlovákia
1960–1990: Csehszlovák Szocialista Köztársaság (ČSSR); Csehszlovákia
1990 áprilisától 1992. december 31-ig: Csehszlovák Szövetségi Köztársaság (cseh változat) és Cseh–Szlovák Szövetségi Köztársaság (szlovák változat),
utána: Cseh és Szlovák Szövetségi Köztársaság (ČSFR, rövidebben Csehszlovákia (cseh változat) és Cseh–Szlovákia (szlovák változat))


== CímereSzerkesztés ==
1920–1945: [1] kis változat, [2] közepes változat, [3] nagy változat
1945–1960: [4]
1960–1990: [5]
1990–1992: [6]


== NépességeSzerkesztés ==


=== VallásokSzerkesztés ===
1991: római katolikus: 46,4%, evangélikus: 5,3%, ateista: 29,5%, egyéb: 16,7%.


=== NemzetiségekSzerkesztés ===
A megalakult Csehszlovákia több nemzetiségű állam. Nemzetiségeinek megoszlása ekkoriban: csehek (51%), szlovákok (16%), németek (22%), a magyarok (5%) és a ruszinok (4%) voltak A fiatal állam meghirdette az egységes Csehszlovákia ideológiáját, amelyben az egyes nemzetek elnyomottnak érezhették magukat. Ez a hivatalos álláspont állandósuló feszültséget teremtett a csehek és a szlovákok között éppúgy, mint az iparilag fejlett Szudéta-vidék német ajkú lakossága és a csehek között, valamint a magyar és a szlovák lakosság között. Az állampolgársági alapon egy nemzetűnek vallott hivatalos Csehszlovákia elve vezetett a második világháború során elszenvedett törések jó részéhez, és ez az elv tolta az országot kettéválasztó jelenlegi helyzethez is, amikor is Szlovákia kivált az államszövetségből.
1991: Lakosság: 15 600 000 fő. Etnikumok: cseh 54,1%, szlovák 31%, morva 8,7%, magyar 3,8%, cigány 0,7%


== TörténeteSzerkesztés ==


=== MegalakulásaSzerkesztés ===
Csehszlovákia a régi Csehországból, Morvaországból, Szilézia egy részéből valamint a Magyarországtól elcsatolt Felvidékből (a mai Kárpátalját is beleértve) alakult demokratikus köztársaság volt. Az 1918. július 13-án megalakult Cseh-szlovák Nemzeti Tanács (Národný výbor česko-slovenský) az első világháború végén, 1918. október 28-án Prágában az antant támogatásával megszüntette az Osztrák–Magyar Monarchia fennhatóságát Csehország részei felett és átvette a kormányzást.

1918. november 14-én összeült a Nemzetgyűlés Prágában és proklamálta a Csehszlovák Köztársaságot. A megalakult új államot rövidesen a győztes hatalmak sorban elismerték. A Nemzetgyűlés Tomáš Garrigue Masarykot választotta elnökké és meghatározta Csehszlovákia működési formáit, amelynek értelmében 300 tagot számláló, hat évre választott képviselőházból és 150 tagot számláló, kilenc évre választott szenátusból áll. A képviselőház és a szenátus közösen választja a köztársasági elnököt, hét évre. Az elnöki megbízatás, a legfőbb jogi méltóság, ő nevezi ki minisztereket, a főbb hivatalok vezetőit, és kritikus időszakban ő jogosult háború és békekötés esetén határozatot hozni, a törvényhozás beleegyezésével. Az új törvény értelmében a választások listáról történnek, és titkos módon zajlanak. Minden 21. életévét betöltött személy, legyen az nő, vagy férfi, képviselőnek választható, egyetlen feltétel: a Csehszlovák állampolgárság. A legelső választásokat 1920 áprilisára írta ki az elnök, amelyen a nemzeti pártok 145, a szociáldemokraták 136, a csehszlovák 199, német nemzetiségiek 72, a magyar nemzetiségiek 1, és a keresztényszocialisták 9 taggal kerültek a parlamentbe. Csehország 9, Morvaország és Szilézia 6, Felvidék 6 közigazgatási kerületre lett felosztva. Csehszlovákia megalakulásakor nem rendelkezett önálló hadsereggel, ezért kezdetben általános hadkötelezettség bevezetését látták jónak, azaz a férfiak 20 és 50 éves koruk között 14 hónapra voltak hadkötelesek. Csehszlovákia megalakulásakor a békeszerződés értelmében a hamburgi és a stettini kikötőket szabadon használhatták.


=== A két háború közöttSzerkesztés ===

A Csehszlovák gazdaság mint utódállam a térséggel az Osztrák-Magyar Monarchia egyik – a térséghez képest viszonylag – fejlett ipari övezete öröklődött át és kapcsolódott be az új ország gazdasági fejlődésébe. Az átállások, tulajdonváltások kérdése azonban még sokáig megzavarta a nyugalmat, mert például Magyarország minden nemzetközi fórumot felhasznált, hogy bármiféle kártérítést elérjen. Csehszlovákia közlekedési hálózata jól kiépített volt a megalakulás idején. Főbb problémát az jelentette, hogy például az örökölt vasúthálózata a Monarchia külső közlekedési gyűrűjének egy szakasza volt, amely egy belső közlekedési gyűrűhöz kapcsolódott, amelynek kettős középpontjában Bécs, és Budapest állt. Az első világháborút követő időszakban a vagoncsere kérdése gyakorlatilag blokkolta az új országok között korábban zavartalanul működő vasúti szállításokat. Korábban egységes MÁV kezelésében álló járműpark egy jó része megoszlott az utód államok között, ám jelzésük a korábbi egységet tükrözte, amelynek áthidalására nemzetközi egyezményekre volt szükség. Vasúti, és közúti hálózata tehát a korábbi állapotokhoz idomult, ezeket át kellett állítani az új területi viszonyokra, amely hosszú évekre lekötötte az ország ipari, közlekedésfejlesztési kapacitásait.
A közállapotokra a demokratikus szellem töretlen megvalósulása volt jellemző.
A külpolitikájának homlokterében főképpen a szudéta-német és a magyar kérdés állt. Mindkét esetben az esetleges nemzetiségi alapokon nyugvó elszakadás megakadályozása volt a cél. Amikor Edvard Beneš lett a külügyminiszter, kezdeményezésére jött létre a Kisantant azaz a csehszlovák-román-jugoszláv szövetség elsősorban a magyar revizionista törekvések nemzetközi elszigetelésére. A Kisantant összehangolta külpolitikáját, és gazdasági működését, és katonai szövetség kérdését egyaránt. Edvard Beneš kezdeményezésére Franciaországgal is jó kapcsolatokat ápolt, idővel katonai szövetségre is lépett a két állam. Amíg Beneš a magyar kérdést tekintette elsődlegesnek, addig a külpolitika erősen megváltozott. A hitleri Németország sokkal erőteljesebb politikai léptekkel haladt Csehszlovákia irányába, és 1933-tól fogva megerősödött a Szudéta-vidék problémája. Ezzel párhuzamosan a magukat kisebbségnek érző szlovákok nemzeti érzései is felerősödtek, egyre inkább megfogalmazódott a Csehszlovák szövetségből való kilépés kérdése is, az önálló nemzet megalakulásának lehetőségeit keresve.


=== 1938–1939Szerkesztés ===

A Csehszlovák történelem nagy változásai ebben a két esztendőben valósultak meg, jóval a második világháború kitörése előtt, de annak egyfajta előzményeként. Az Anschlusst követően Führer figyelme Csehszlovákia felé fordult. 1938-ban Adolf Hitler a csehszlovák elnyomó nemzetiségi politikára való hivatkozással követelte a német többségű Szudéta-vidéken a rend helyreállítását. 1938 tavaszán nemzetközi figyelemmel több, a helyzetet mentő politikai intézkedéseket hozott Edvard Beneš külügyminiszter, de a szeptemberben meginduló zavargásokkal szembeni kemény katonai fellépés olaj volt tűzre a Szudéta-vidéken. Hitler ezt az ürügyet használta fel, hogy szeptember 13-án német egységek kezdjék meg a megszállást. Szeptember 15-én kiadott kiáltványt értelmében innentől fogva a Szudéta-vidék Németország elidegeníthetetlen része. Az 1938. szeptember 29-én Németország, Olaszország, Franciaország és Nagy-Britannia aláírta a müncheni egyezményt, amely hivatalosan is kimondja, hogy Csehszlovákia köteles átengedni Szudéta területeket Németországnak, s október 10-ig meg kell valósítania Németországnak az egyezményben kijelölt területek hivatalos átvételét.
A müncheni egyezmény értelmében Csehszlovákiának meg kell egyeznie Magyarországgal és Lengyelországgal vonatkozó dél-szlovákiai és kárpátaljai területek rendezése kérdésében. Miután ez az egyezség nem tudott létrejönni a megadott határidőkkel, Németország és Olaszország kezdeményezésére létrejött az első bécsi döntés, amelynek értelmében Magyarországhoz csatolták a Felvidék déli részét, összesen 11 882 km2 nagyságban.

Zsolna városában 1938. október 5-én Jozef Tiso a Szlovák Néppárt gyűlésén bejelentette az önálló és független szlovák kormány megalakulását, a csehszlovák diétán belül. Miután a Jozef Tiso vezette szlovák kormány gyenge pozíciókkal bírt, nemzetközi szövetségesként a Német Birodalom vezetőjét Adolf Hitlert tekintette. A nagymértékben meggyengült Csehszlovák Köztársaságnak politikai engedményeket kellett tenni, miközben gazdasága az új geopolitikai helyzet miatt erősen megingott. Egy utolsó kísérletet tett a brit és a francia kormány, amikor 1939. január 27-én megállapodást kötött a cseh kormány pénzügyi támogatására.
1939-ben a Lengyelország elleni háborút készítette elő Adolf Hitler, amely tervének fontos része volt Csehszlovákia felől való stabilitás kérdése, ezért a cseh-kérdést mihamarabb rendezni kívánta, számára megnyugtató módon. Hitler 1939. március 13-án meghívta Jozef Tisot Berlinbe, és kezdeményezte, hogy Tiso rendelje el március 14-én a szlovák diéta összehívását. Ezen a parlamenti gyűlésen bejelentette az önálló Szlovák állam létrejöttét. Ezzel párhuzamosan a csehszlovákiai ukránok is kikiáltották Kárpát-Ukrajna függetlenségét. 1939. március 15-én a hajnali órákban megkezdte Adolf Hitler Cseh- és Morvaország megszállását, majd a Luftwaffe támogatásával Prága elfoglalását. 1939. március 16-án Hitler Csehszlovákiába ment és a Prágai Várban kihirdette a német protektorátust Csehország és Morvaország felett. Ezzel gyakorlatilag a független Csehszlovák Köztársaság összeomlott, a külföldi agresszió és a belső feszültségek nyomán.


=== A második világháború időszakaSzerkesztés ===
Csehszlovák Köztársaság gyakorlatilag megszűnt létezni a világháború alatt. Területein volt egy német megszállási övezet, Cseh–Morva Protektorátus, amely a Harmadik Birodalom része volt, a visszacsatolt magyar felvidéki területek, amely Magyarország részeként működtek, és volt Lengyelországnak megítélt terület, amelyek a Lengyelországot ért német megszállást követően szintén a Harmadik Birodalom részét képezték. A német megszállási övezet, az ún. Cseh–Morva Protektorátus területe csatlakozott a német gazdasághoz, amely már a kezdetek idején is erős katonai jelleget öltött. A gazdasági problémák első köre a nemzeti valuták átváltása körül keletkeztek. A cseh korona és a német Birodalmi Márka közötti átváltást mesterségesen magasan tartotta a német kormány, amely hamarosan nagy áruhiányhoz vezetett a cseh és morva megszállt területeken. A cseh ipart alárendelték a német birodalmi céloknak, így elsősorban német összehangolt irányítással hadiipari profilt alakítottak ki a megszállt területeken. Csehszlovákia lett az egyik fő gyártója a géppuskáknak, tankoknak, és tüzérségi eszközöknek, amelyek legtöbbje a Škoda gyár hadiipari üzemeiben készültek, de más nagy cégek gyártását is átprofilírozták német tervek szerint. Sőt teljes acél- és vegyipari gyárakat költöztettek a biztonságos hátországot jelentő Csehszlovák területekre, ahol cseh és morva lakosság dolgozott, német irányítással.

A Francia-Csehszlovák katonai szerződés kapcsán az emigráns csehszlovák hadsereg Franciaországban jött létre 1940. január 24-én, de erőteljes katonai erőt nem jelentett, bár az 1. sz gyalogos hadosztály részt vett a Franciaország elleni hadművelet utolsó szakaszában, csakúgy, mint néhány csehszlovák pilóta különböző francia repülő század harcaiban. Az emigrációba menekült Beneš remélte a csehszlovák állam helyreállítását a müncheni egyezmény előtti állapotoknak megfelelően, a háború befejeztével. Ennek érdekében létrehozta emigráns kormányát Londonban, amelyet 1940. július 19-én a brit kormány is elismert, míg a szovjet kormány csak később 1941 nyarán.
Csehszlovákia megszállt területeken hamarosan megkezdődtek a zsidó-deportálások, amelynek következtében a térség zsidó lakossága szinte teljes létszámában odaveszett (az 1930-as népszámlálás szerint 118 000 fő vallotta magát izraelita hitűnek az adott területen). Számos gettó, haláltábor működött a német megszállás területén, de Cseh–Morva Protektorátus ideje a kemény elnyomást jelentette a helyi lakosság számára is. Legendássá lett, hogy amikor a cseh ellenállás 1942. június 4-én sikeres merényletet követett el Reinhard Heydrich tábornok ellen, utódja Kurt Daluege tábornok elrendelte Lidice és Ležáky falvak lakosságának a legyilkoltatását. 1943-ban a német háborús erőfeszítések felgyorsultak. A Protektorátus területéről mintegy 350 000 cseh munkást szállítottak a Németországba, hogy a több műszakos munkarendet tartani tudja a német birodalom. Ezzel egy időben elrendelték, hogy a Cseh–Morva Protektorátus területén minden nem hadicélokat szolgáló üzem, vagy gyár beszüntesse a termelését, hogy a nyersanyagok, és az energia egésze a hadiipar rendelkezésére álljon.
1943-tól fogva Edvard Beneš londoni emigráns kormányára nagy nyomás nehezedett, a felelősök kérdésének háború utáni megnyugtató rendezésére. A rendezés egyik visszatérő motívuma a Szudéta-németek háborút követő kitelepítése, a területen a német többség megszüntetése, hasonló háborús helyzetek elkerülésére. Ezzel párhuzamosan felvidéki területeken a magyarokkal szemben alkalmazott hasonló kollektív bűnösség kérdése is előtérbe került, amely folyamatosan keletkező törvényeket idővel Beneš-dekrétumok néven kezdtek emlegetni.
A szovjet csapatok 1944. szeptember 21-én érték el az első Csehszlovák települést, az északkelet szlovákiai Kalinov falut, és 1945. május 9-én vonultak be Prágába.


=== A Harmadik Köztársaság időszaka (1945–1948)Szerkesztés ===

Ideiglenes csehszlovák kormányt hoztak létre a szovjetek, Kassán (Košice) 1945. április 4-én. A Vörös Hadsereg felügyelte "Nemzeti bizottság"-nak a fő feladata volt, hogy átvegye az irányítást azokban a városokban, amelyek megszabadultak német vezetés alól. 1945. május 5-én kitört a prágai felkelés a német megszállókkal szemben, amely 8-án a Vörös Hadsereg bevonulásának megkezdéséig folytatódott. 1945. június 15-én megkezdődtek a Szudéta-németeket és magyarokat korlátozó intézkedések, az életbe lépő Beneš-dekrétumok alapján. A lakosságcsere-intézkedések során a valódi érintettek becsült száma is hatalmas népesség mozgást feltételez. A kitelepítések során 2 232 544 fő volt egyedül csak a német lakosságot érintő intézkedést megszenvedőinek száma 1946. november 1-ig. Később még 1947-ben további 80 000 fő német nemzetiségű cseh állampolgár kitelepítésére került sor. Cseh adatok szerint 90 000 főt érintettek a Csehszlovákiában élő magyar nemzetiségek lakosságcseréje. A vagyonelkobzásokkal is járó csehszlovákiai autonómia-háború, állampolgársági nyilatkozat tétellel 1948-ban zárult le végleg. A Beneš-dekrétumok megítélése máig ható feszültség forrása Németország, Ausztria, Magyarország és Csehszlovákia, vagy mai utódállamai között.

Csehszlovák Köztársaság visszakapta 1938 előtti országhatárait, a Szovjetuniónak hivatalosan is átengedett (1945 júniusa) Kárpátalját leszámítva. 1945-től fokozatosan erősödött a szovjet típusú balra fordulás a politikai közéletben. Nem sokkal a háború után, már a Csehszlovák haderők parancsnoka a hadsereg szovjet mintára történő átalakításáról nyilatkozott. A háború alatt Moszkvában megalakult Cseh Kommunista Párt 1945-től fogva Csehszlovákiában működött és egyre nagyobb befolyással bírt. Motorja lett a már 1945-től fogva meginduló nagyobb ipari létesítményekre vonatkozó államosításoknak.
1946. május 1-jén Csehszlovákiában megtartották az első szabad, háború utáni választásokat, amelyen a Csehszlovák Kommunista Párt a szavazatok 40%-át szerezte meg. Ez a kormány összetételében is meglátszott. Kommunista Párt jelöltjei foglalták el vezető posztotokat, a belügyi, mezőgazdasági-, tájékoztatási miniszteri széket, és maga a miniszterelnök is kommunista jelölt, Klement Gottwald lett. Ráadásként a Hadügyminiszter, a választásokon függetlenként szereplő tábornokról, Ludvík Svobodáról is kiderült, hogy titokban a kommunista párt tagja. A Harmadik Köztársaság első kormányán belül egyre többször alakult ki markáns nézet különbség, a kommunista párt miniszterei és a nem-kommunista miniszterek között, amely idővel kormányválsághoz vezetett. A válság közvetlen előzményévé lett, hogy a Csehszlovák Kommunista Párt 1948. februárjában meghirdette új, egyebek közt a mezőgazdasági földeket érintő államosítási programját Hradec Královéban, amely nagy vitát váltott ki a kormányon belül (földbirtokok feldarabolása, oktatási és egészségbiztosítási reform stb.). A program megvalósítása meg is kezdődött, a megkezdődő államosításokkal szembeni tiltakozásul, a kormány nem-kommunista miniszterei lemondtak 1948. február 20-án. Az államfő új ügyvivő kormány megalakulását sürgette, amely ennek ellenére sem jött létre február 25-ig. Az öt nap alatt zavargások kezdődtek országszerte. Legfőképpen a kommunista párt állt a megmozdulások és a tüntetések hátterében, különösen a felfegyverzett népi milícia megjelenése mögött. Erőteljes baloldali nyomás eredményeként, kommunista hatalomátvételre került sor 1948. február 25-én. A baloldali puccs létrejöttét hosszú időn keresztül azzal indokolták, hogy a kormányválság tulajdonképpen „csehszlovák burzsoázia ellenforradalmi puccskísérlete” volt, de a „nép ezt nem hagyta, és létrehozta a népi demokratikus köztársaságot”. Vagyis a kommunista hatalom átvételt a polgári erők kizárásával lehetett csak és kizárólag megvalósítani. A totalitárius rezsim szovjet támogatással ezzel a "Diadalmas februárral" - ahogy emlegették ötven éven keresztül - létrejött. Ezekkel a változásokkal hozzák összefüggésbe, hogy március 10-én, máig tisztázatlan körülmények között elhunyt a kormány egyik neves, nem kommunista minisztere, Jan Masaryk is.


=== A szocializmus első korszaka (az ötvenes évek)Szerkesztés ===
1948. február 25-én az elnök Edvard Beneš engedett a parlamentben lévő kommunista többség nyomásnak, és jelöltjüket, Klement Gottwaldovot kinevezte miniszterelnöknek. Névlegesen ez még koalíciónak számított, de valójában már a másként gondolkodók veszélyeire hivatkozással végrehajtott baloldaliak államcsínye volt ez.
1948. május 9-én ült össze először a baloldali tagokból álló „megtisztult” Országgyűlés, amely hamarosan elfogadta a kommunista elveket magában foglaló új alkotmányt, a korábbi 1945-1948 között beleépült polgári, demokratikus elveket képviselő passzusok kihagyásával. Edvard Beneš aláírta a Május Kilencedikei alkotmányt, majd új választásokat írt ki május 30-ra. A kommunista ellenőrzés közepette lezajló választásokon győzött a baloldal. Edvard Beneš június 2-án lemondott (1948. szeptember 3-án meghalt), június 14-től fogva Klement Gottwald lett az elnök. Megváltoztatták az ország megnevezését, Csehszlovák Köztársaság helyett Csehszlovák Népköztársaságra. Innentől fogva megkezdődött az ország átalakítása, és szovjet típusú "szocializmus" lett deklaráltan is a kormány kinyilvánított politikája. A hadseregének felépítését, a hadianyagok alkalmazását is szovjet mintára alakította át. Megkezdődtek az államosítások a magántulajdon felszámolásával, a cégek, gyárak, intézmények, iskolák állami tulajdonba kerültek. Bevezetésre került a tervgazdálkodás, és az oktatás is állami felügyelet mellett zajlott ettől az időtől fogva. 1948 szeptemberében a kormány elrendelte a kényszer munkatáborok létrehozását, főképp bányákban, uránbányákban, amelyekben a politikailag megbízhatatlan személyek, kulákok, papok, polgári korszak intellektusai - közel 22 000 ember dolgozott embertelen körülmények között. Ezzel a kommunista vezetés szisztematikusan felszámolta a potenciális ellenzék minden számításba jöhető erőit. 1952-től Csehszlovákiában is előtérbe kerültek a sztálinista minta alapján működő koncepciós perek, elsősorban a Kommunista Párt közép-vezetői között, de a visszaszorított szlovák nemzeti érzések is alapul szolgáltak bebörtönzéseknek, leváltásoknak, áthelyezéseknek.
Nagy változások voltak a gazdasági életben is. Szovjet mintára az ipari fejlesztésekre került a hangsúly, különösen a nehézipar, főképp a hadiipar került előtérbe. Megkezdődött a korábban elsősorban mezőgazdaságáról ismert szlovákiai területeken is az iparosítás. 1949-ben a szovjet mintájú tervgazdálkodást átvéve, létrejött az első öt éves terv, ahol a mezőgazdaság kollektivizálása (erőszakos téeszesítés) és a nehézipar élvezett prioritást. Az ipari szektorból a hangsúly a kohászat, gépgyártás és szénbányászat felé fordult. Az ipari fejlődés gyorsasága az ötvenes években lenyűgöző számokat eredményezett. A termelés növekedése meghaladta a gyorsan fejlődő Japánt, Németországi Szövetségi Köztársaságot is, amely a szocialista országok élvonalába emelte a Csehszlovák Népköztársaságot.
Belpolitikában a polgári szabad gondolkodás jelentette a legnagyobb veszélyt, a baloldali diktatúrának. 1949. november 5-én kivégeztek egy csoportot akik, ahogy hivatalosan akkor mondták - "antikommunista felkelést szítottak" - 1949 májusában. A Sztálin temetéséről hazatérő Klement Gottwald halála után, Antonín Zápotocký lett az új elnök, akinek nevéhez több véresen elfojtott tiltakozás, és néhány erőteljesen levert (Plzen) zavargás fűződik a nevéhez, a katasztrofális valutareformja mellett. 1957-ben az elhunyt Zápotocký elnök helyére Antonín Novotný került, aki fokozatosan háttérbe helyezte a gyakorivá vált politikai indíttatású kivégzéseket. Az utolsóra 1960. november 17-én került sor (Vladivoj Tomek - politikai elítélt).
Külpolitikájában Csehszlovákia követte a szovjet elképzeléseket, s alapító tagja lett a KGST-nek 1949-ben, és ugyancsak alapítója volt 1955-ben a Varsói Szerződésnek, a térség katonai csoportosulásának.


=== A szocializmus második korszaka (az enyhülés évei)Szerkesztés ===

Csehszlovákia a szocialista fejlődésének következő lépcsőfokán, az elért "történelmi fejlődést" rögzíteni akarta, és 1960. július 11-én életbe léptette új alkotmányát, amelynek egyik következményeként megváltoztatták az ország nevét: Csehszlovák Szocialista Köztársaságra.
A Szovjetunióban a hatvanas évek közepéig tartó rövid enyhülés időszaka, átsugárzott más szocialista berendezkedésű országokra, így Csehszlovákiára is. Az 1963-as időszakra már a gazdasági válság jelei kezdtek kibontakozni szerte az országban. A nagyüzemi, és nehézipari fejlesztések lezajlottak, technológiai modernizáció szüksége elengedhetetlenné vált majd minden téren. A mennyiségi mutatók helyett a minőség vált új tényezővé, amelyhez kapcsolhatóan más típusú irányítási rendszerre volt szükség. Az új vezetési koncepció kialakítása folyamatos halasztást nyert, és az elmaradt intézkedések felhalmozódtak, mert azt rendre visszautasította a politikai elit. Mind a gazdasági, mind a politikai életben feltorlódtak a hibák.
A szovjet enyhülés hatására, ezeket a hibákat egyre nyíltabban lehetett feltárni politikai nagygyűléseken, egyre nagyobb fórumokon beszéltek nyíltan ezekről – ami akkoriban szokatlan volt az egész szocialista tábor országaiban is. A problémák nyílt feltárása eljutott a legmagasabb politikai szintekre, oly annyira, hogy a Csehszlovák Kommunista Párt (CSKP) 1968 januári plénuma azt a feladatot tűzte ki, hogy a feltárt hibákat kijavítsa. Antonin Novotný lemondott elnöki és pártvezető posztjáról, helyére Alexander Dubčeket választották meg, aki egy demokratikus átalakulási folyamatot hirdetett meg. Ez az enyhülési program ajtót nyitott a kommunista diktatúra zárt rendszerében (Prágai tavasz), s hatása jóval túl mutatott Csehszlovákián.
Egy ponton túl, amikor a több párt rendszer, s a demokratikus választások kérdése napirendre került a Szovjet külpolitika egyre erősebben "csendes ellenforradalom"-ról szólt. 1968 augusztusában több alkalommal is találkoztak a Varsói Szerződés tagállamainak megbízottjai szovjet kezdeményezésre, amelyen Szovjetunió egységes fellépést sürgetett a Csehszlovák "jobboldali revizionista, és burzsoá restaurációs" törekvésekkel szemben, amelyek veszélyeztetik a "szocialista vívmányokat, és a szocialista világrendszer érdekeit".
Arra való hivatkozással, hogy a jobboldal "dezorganizálta a CSKP-t", "csak külső segítséggel lehetséges a rendet helyreállítani". Határozat született, amelynek értelmében 1968. augusztus 21-én, szerdán hajnalban Bulgária, Lengyelország, Magyarország, a Német Demokratikus Köztársaság, és a Szovjetunió katonai erői összehangolt inváziót hajtottak végre Csehszlovákia ellen. A Varsói Szerződés tagállamai ahogy az akkori propaganda nyilatkozta: "testvéri internacionalista segítséget" nyújtott, néhány helyi, polgári ellenállásba ütközve gyakorlatilag néhány nap múlva átvették az ország teljes irányítását. Alexander Dubčeket és néhány politikus társát elfogták, s Moszkvába szállították katonai repülőgépen. Amerikai kezdeményezésre hatalmas külpolitikai nyomás nehezedett a Szovjetunióra a Csehszlovák katonai invázió mia