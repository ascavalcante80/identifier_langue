A fekete a színek egyike, bár a színelmélet nem tekinti színnek, hanem – a fehérrel és a szürke összes árnyalatával együtt – akromatikusnak, semleges színűnek tartja. Szemünk feketének érzékeli azt a testet, felületet, amely egyáltalán nem, vagy környezetéhez képest csak nagyon gyengén veri vissza a látható fényt. Fekete fény nem létezik, de fekete festék igen. A fekete additív kiegészítő színe a fehér, vagyis definíció szerint az a szín, amellyel keverve akromatikus színérzékletet ad. A fekete olyan látásérzéklet (a szürkéhez és a fehérhez hasonlóan), amely színezettel nem rendelkezik.


== Értelmezése ==
Nemcsics Antal Színdinamika című munkájában a V<5 világossági értéknél sötétebb felületeket feketének tekinti. Ezek Munsell-világossága (value) kb. V<0,5; CIE 1931 szerint kisebb, mint 0,25.
Azt, hogy valamely felület fekete, különféleképpen lehet megállapítani.
Abszolút értelemben (színinger metrika vonatkozásában) feketének nevezhetőek azok a felületek, amelyek reflexiója a látható fények tartományában rendkívül kicsi. Az ilyen testek a fénynek csaknem egészét elnyelik (abszorbeálják).

A bekormozott üveg, amellyel a napfogyatkozást figyeljük meg, fekete azért, mert a fényáteresztő képessége (transzmissziója) rendkívül kicsi (10−4, vagy még kisebb).

Relatív értelemben a megfigyelt környezet kontrasztviszonyaitól függ, hogy feketének érzékelhető-e valami. Ezért egy viszonylag világos felület is feketének tűnhet, ha a környezete nála sokkal világosabb, esetleg éppen fehér.
A RAL 9004 Signalschwarz festék Munsell szerinti jele N1, tehát világossága 1. Az ANSI Z535 szerinti fekete feliratok és ábrák világossága kb. 2. Ennek a Pantone megfelelője Black 6. A Black 6 változatai: Black 6 U (uncoated), Black 6 M (matt), Black 6 UP (process), Black 6 C (coated = fényezett), Black 6 EC (Eurocolor) és Black 6 HC (Hard color coated). Ezek világossági értéke Munsell szerint 0,5 és 3 között található. Ezeket a Pantone hivatkozások közül nem minden forrás különbözteti meg.
A Nemzetközi Világítástechnikai Szótár a video-méréstechnikában használt fekete felület (etalon) reflexióját 2%-ban határozza meg. A Nemzetközi Elektrotechnikai Szótár tartalmaz egy érdekes meghatározást: „feketébb a feketénél”. Itt arról van szó, hogy a videojel értékkészletét, amely a fehértől a feketéig terjed, valamely eszköz túllépheti.


== Szimbolikája ==

Általános használata
Mértékletesség, elegancia, gazdagság, luxus: a szmoking, az elegáns autók kedvelt színe
Gyász, halál, szomorúság: gyászszalag, gyászruha
Titok, homály, ismeretlen: feketepiac, fekete gazdaság, okkultizmus: fekete mágia
Tekintély, komolyság, hatalom: az egyházi emberek, jogászok fekete öltözete
Az olimpiai zászlón a fekete karika jelképezi Afrikát.
Az autó és motorsportokban a versenyből való kizárás színe.


== Fekete dolgok ==
Bőrszín: feketék
Fekete anyagok: ébenfa, szén, szurok, a fekete arany, a kőolaj, a kávé
Állatok: fekete párduc, holló, feketerigó, fekete özvegy, bivaly, a fekete macska
Növények: feketefenyő, fekete retek
Épületek: Fekete templom, Fekete-ház (Kiskunfélegyháza), Fekete-ház (Szeged)
Játék: a sakkban a fekete bábuk, rulettnél a noir, Fekete Péter
Tudomány: fekete lyuk, az abszolút fekete test
Irodalom: Mikszáth Kálmán: A fekete város, Jókai Mór: Fekete gyémántok
Színház: az olasz népszínmű (commedia dell'arte) két jellegzetes figurája fekete-fehér kosztümben lép színpadra