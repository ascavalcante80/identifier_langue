Zwolle ( kiejtése✩) város és egyben a hasonnevű alapvető közigazgatási egység, község központja, valamint Overijssel tartomány székhelye Hollandiában. Az ország északkeleti részének fontos városa. Lakossága körülbelül 122.800 fő.


== Története ==
Régészeti leletek tanúsítják, hogy Zwolle környéke az ősidők óta lakott. 1993-ban a város déli részén fekvő Zwolle-Zuid elővárosban feltártak két, az angliai woodhenge-ihez hasonló cölöpkört, amelyek vélhetőleg az újkőkorban épültek. A római korban a területet a száli frankok lakták.
A várost 800 körül alapították fríz kereskedők és Nagy Károly katonái. Neve a domb jelentésű suolle szóból származik (vö. angol megfelelőjével: to swell − felduzzaszt). Ez egy kiemelkedő tisztásra utal a várost körülvevő négy folyó, az IJssel, a Vecht, az Aa és a Zwarte Water között. Ez a domb volt az egyetlen hely, amely a folyók gyakori áradása alatt szárazon maradt, ezért alapították itt a várost.
Zwolle legkorábbi ismert írásos említése 1040-ből származik. Az írás egy [[Mihály arkangyal |Szent Mihály]]nak szentelt plébániatemplom létezéséről tanúskodik. Ezt a templomot, a Nagy- vagy Szent Mihály-templomot (Grote vagy Sint Michaëlskerk) a 15. század közepén felújították és a mai napig is áll. A templom dísze a gazdagon faragott szószék (Adam Straes van Weilborch munkája körülbelül 1620-ból) és a pompás orgona, (1721-ből).
1230. augusztus 31-én az utrechti püspök városi jogokat adományozott Zwollénak. A város a Hanza-szövetség tagja lett 1294-ben és 1361-ben bekapcsolódott a Hanza és IV. Valdemár dán király közötti háborúba. A háborút lezáró stralsundi béke (1370) egy „vittét”, kereskedelmi telepet juttatott Zwollénak a svédországi Skåne tartományban. Az aranykor a 15. században köszöntött Zwolléra: 1402 és 1450 között a város jövedelme körülbelül hatszorosára emelkedett.
1324 júliusában és 1361 októberében környékbeli nemes urak felgyújtatták Zwollét. Az 1324-es tűzvészben mindössze kilenc épület maradt épségben.
Zwolle Deventer mellett a Közös Élet Testvérisége, egy szerzetesi mozgalom egyik központja volt. Három mérföldre Zwollétől, egy Szent Ágnes-domb (Agnietenberg) nevű kicsiny magaslaton állt valaha az az ágostonrendi kolostor, ahol Kempis Tamás élete nagy részét töltötte és ahol 1471-ben meghalt.
1911-ben Zwolle már jelentékeny folyami kereskedelmet bonyolított le, volt egy nagy halpiaca és itt volt Hollandia második legfontosabb marhapiaca Rotterdam után. A fontosabb iparágak között gyapjúmanufaktúrákat, vasműveket, hajóépítő műhelyeket, festő- és fehérítőüzemeket, valamint cserző-, kötélverő- és sókészítőüzemeket találunk.


=== Blauwvingers ===
A zwolleieket a köznyelvben néha kékujjúaknak (blauwvingers) nevezik. Ez egy helyi legendára utal, amely szerint egyszer a helyi elöljárók pénzszűkében voltak és más kiutat nem látván eladták a templom harangjait a szomszédos Kampen városnak. Hogy biztosak lehessenek abban, hogy Kampennek nem lesz nagy haszna az üzletből, magas árat szabtak a harangokért. A kampeniek ráálltak az üzletre, de kikötötték, hogy ők választhassák meg a fizetés módját. Zwolle beleegyezett ebbe, Kampen pedig aprópénzben fizetett: négy duitos rézérmékben fizették ki a vételárat (160 duit ért egy guldent). De a zwolleiek bizalmatlanok voltak és meg akartak bizonyosodni arról, hogy Kampen valóban kifizette a teljes árat, így az elöljárók addig számolgatták a pénzt, amíg az ujjuk kék nem lett a réztől.


== Látnivalók ==

A Szent Mihály-templomon kívül több történelmi műemlék is van Zwolléban. A római katolikus Miasszonyunk Mennybemenetele-bazilika (Onze Lieve Vrouwe ten Hemelopneming) 1399-ben épült. Borstartónak (Peperbus) nevezett tornya az egyik legmagasabb és leghíresebb templomtorony Hollandiában. A korszerűsített városháza eredetileg 1448-ban épült.

Szintén említést érdemel a Szász kapu (Sassenpoort, az egykori városkapuk egyike), a várfalak, a Mustárkészítő tornya (Mosterdmakerstoren, egy épületegyüttes, ahol valaha a helyi mustárt készítették), egy 1571-ből származó céhház, a korábbi tartományi kormányhivatalok, egy Domonkos-rendi kolostor és egy régiségekkel és természetrajzzal foglalkozó múzeum.


== Közlekedés ==

Zwolle három folyó (Zwarte Water, Vecht, és IJssel) közvetlen közelében fekszik és számos csatornája van (a használaton kívüli Willemsvaart, a Nieuwe Vecht és az Overijssels Kanaal, valamint a modern Zwolle-IJssel Kanaal).
Három autópálya érinti:
A28 – Utrecht, Groningen (Az európai úthálózat E232-es vonala)
A50 – Eindhoven, Zwolle, Emmeloord (Zwolle − Emmeloord között N50).
N35 – Zwolle, Almelo, Enschede, Germany (Almelo − Enschede között A35).
Az első vonat 1864. június 6-án érkezett Zwollébe. Ma a városból hét irányba indulnak vonatok: Kampen, Leeuwarden, Groningen, Emmen, Enschede, Arnhem/Nijmegen és Amersfoort felé. 201