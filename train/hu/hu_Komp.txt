A komp folyókon, tavakon, vagy tengeren történő átkelésre szolgáló közlekedési eszköz, különleges hajó, amit személyek, állatok és különböző járművek szállítására használnak.
Folyókon kompot legtöbbször ott használnak, ahol a forgalom nem teszi szükségessé állandó híd megépítését vagy a híd építése nem gazdaságos.
A szállítási feladatnak megfelelően van:
személyszállító komp, átkelőhajó
teherkomp (elsősorban gépjárművek szállítására, RoRo komp)
vasúti komp


== Belvízi kompok ==

A folyón vagy tavakon közlekedő kompok esetén a kompkikötőket révnek, az átkelést magát révátkelésnek nevezik.
A belvízi kompok rendszerint kétvégű felépítésűek, azaz általában mindkét végükön azonosan vannak kiképezve, így a komp egyik végén behajtó járművek egyenesen tovább haladva a komp másik végén hagyják el azt.
Pár éve még nem volt ritkaság a magyar folyókon a kötél által mozgatott komp, ezt a folyó két partja közt kifeszített kötél segítségével a folyó áramlásának oldalnyomását kihasználva továbbították a két part között a révészek. Ezt a kompfajtát hajóforgalomtól mentes, esetleg csekély hajóforgalmú folyószakaszokon alkalmazták, mert a hajók áthaladását a komp kötele akadályozta.
A kötélvontatás és az önjáró komp közötti hibrid megoldást használnak például a tápai révnél, ahol a komp mozgatását saját dízelmotorja (vagy esetenként egy külön kishajó) mozgatja, de az egész szerkezet drótkötélre van függesztve, egy első és egy hátsó függesztőkötél segítségével. Külön kormányszerkezetet nem használnak, a kormányzáshoz a függesztőköteleket feszítik vagy lazítják egymástól függetlenül, elektromos csörlő segítségével.
Napjainkban a legelterjedtebbek a kishajó segítségével továbbított kompok. Ezeknél a révátkeléseknél a kishajók önállóan is, mint átkelőhajók személyszállításra használatosak.
Magyarország legnagyobb teherbírású kompjai - amelyek a Dunán Vác és Tahitótfalu ("ÁRPÁD" és "TOLDI MIKLÓS") valamint Mohács és Újmohács ("SZIGET") között, illetve a Balatonon Tihany és Szántód között üzemelnek - önjáró kompok.


== Tengeri kompok ==

Tengeri kompokat a szárazföld közelében található szigetek elérésére használnak (Pl.: Görögország, Földközi-tenger, Norvégia, Dánia), illetve olyan esetekben üzemeltetnek tengeri kompokat, amikor a cél országúton csak igen nagy kerülővel vagy egyáltalán nem érhető el. (Skandinávia, Balti-tenger, Nagy-Britannia, Észak-Afrika). A legismertebb tengeri komp a La Manche csatornát Calais – Dover között átszelő komp. Ennek jelentősége a csatorna alagút megnyitása óta sokat csökkent.
A tengeri kompoknál a legfontosabb szempont a nagy befogadóképesség. Az ilyen komp személyautók mellett kamionok és teherszállító 