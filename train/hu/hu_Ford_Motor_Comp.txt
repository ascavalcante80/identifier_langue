A Ford Motor Company amerikai multinacionális vállalat, amit Henry Ford 1903. június 16-án Lansingben alapított 11 társával együtt, mindössze 28 000 dollár készpénzből. Akkor még Ő sem gondolta, hogy a világ egyik legnagyobb ipari vállalatát, a második legnagyobb autógyárát hozzák létre, melynek fejlődése szorosan összekapcsolódik Amerika XX. századi ipari fejlődésével.


== Története ==
A század elejétől fogva az amerikai ipar egyet jelent a Ford névvel. A Ford gyár az alapítás idején egy átalakított kis detroiti vagongyárat jelentett 10 fő alkalmazottal.
Henry Ford irányításával az első 15 hónapban 1700 autó hagyta el a gyárat. A gépkocsik 1903 és 1908 között az ábécé első 19 betűjét viselték. A korai gyártmányok közül az első sikeres modell az "N-modell" volt, mely egy kicsi és könnyű négyhengeres autó volt és 500 dollárért árulták. Az 1908-as év folyamán aztán megjelent a legendás "T-modell", melyből az elkövetkező tizenkilenc évben több mint 15 millió darabot adtak el. Amerika nem kevesebbet köszönhetett a "T-modellnek", mint azt, hogy elindulhatott a városiasodás útján.
Az első Ford gépkocsit egy chicagói fogorvos, egy bizonyos Mr. Pfennig vásárolta. Ezzel a Ford megtette az első lépést, hogy a világ egyik vezető autógyártójává nője ki magát. 1914-re már minden második autó a Ford gyárból került ki. A fokozatos növekedés külföldi terjeszkedést tett szükségessé. A Ford Motor Company az első külföldi gyárat Kanadában, Walkerville-ben alapította. A Ford autók az autópiac minden kategóriájában uralták a piacot. Az első komolyabb európai megjelenést az 1931-ben, Kölnben megnyitott gyár jelentette.
1942-ben a Ford Motor Company is, mint minden más amerikai gyár a haditermelésre állt át. A háborús termelési program eredményeként a gyár több mint 8000 bombázó repülőgépet, 5700 repülőmotort és mintegy 250 ezer dzsipet, tankot és más háborús gépet szállított az Egyesült Államok hadseregének.


== A Ford márkái ==
A Ford mint konszern több autómárkát is a magáénak mondhat.
Amerikaiak közül a Lincolnt, a Mercuryt, valamint az ez utóbbihoz tartozó Cougart. Ezen márkák kínálatában saját autókon kívül többször az anyacég modelljeivel megegyező autók is szerepeltek, illetve szerepelnek. 1958 és 1960 között létezett az Edsel is. Ez Henry Ford fiának keresztneve volt eredetileg, mivel ő alapította a márkát. A gyenge eladások miatt azonban két év múlva meg is szűnt az Edselek gyártása.
Külföldi márkák közül jelenleg a Volvo tartozik a konszernhez.
Korábban birtokolta az Aston Martint (1989-2007), ahogy a Jaguart és a Land Rovert is, amit 2008-ban adott el az indiai Tata cégnek. Ezen kívül kapcsolata volt, illetve van az orosz GAZ-zal, valamint a japán Mazdával.


== Amerikai modellek ==

Ford Fiesta
Ford Fiesta Sedan
Ford Focus
Ford C-Max
Ford Edge
Ford Escape
Ford Fusion
Ford Taurus
Ford Mustang
Ford Flex
Ford Explorer
Ford Expedition
Ford Ranger
Ford F-150, F-250, F-350, F-450


== A Ford emblémája ==


=== 1903 – Betűk és emblémák ===
A Ford ovális márkajelzése az egyik legismertebb cégjelzés a világon, és már több mint 50 éve rendszeresen használják. A kézírásos márkajelzés egészen a vállalat indulásáig nyúlik vissza, amikor Henry Ford egyik mérnök asszisztense elkészítette a Ford Motor Company szavak stilizált változatát.
A kézírásos betűket először 1903-ban a cégkiadványoknál használták, de az első sorozatgyártású autó, az A-modell különleges elbánásban részesült. Ford készítette el az autó első emblémáját, ami az akkori időkben nagyon divatosnak számító szecessziós szegélyt kapott.


=== 1906 – Szárnyas kézírás ===
1906-ra kialakult a kézírásos embléma kidolgozottabb formája, ahol meghosszabbították az „F” és „D” betűk végeit. Ez az embléma „szárnyas kézírás” néven vált ismert. Ezt az emblémát 1910 végéig használták a Ford autókon, amikor is a betűket a még ma is használatos formátumra alakították át. A kézírásos Ford márkajelzést 1909-ben jegyeztették be az Egyesült Államok szabadalmi hivatalában.


=== 1907 - Az első ovális embléma ===
Az első ovális Ford emblémát először 1907-ben használták cég brit képviselői, Perry, Thornton és Schreiber – akik az eredeti nagy-britanniai Ford Motor Company Limited előfutárai voltak. Ezzel az ovális emblémával „a megbízhatóság és a gazdaságosság fémjeleként” reklámozták a Fordot.


=== 1911 - A végleges ovális embléma ===
A kézírás és az ovális forma kombinálásával a Ford 1911-ben elkészítette végleges emblémáját, amit elsődlegesen az Egyesült Királyságban működő Ford márkakereskedők azonosítására használtak. Mindamellett a Ford járműveknél és a cégkiadványoknál egészen az 1920-as évek végéig tovább használták a kézírásos betűjelzést.


=== 1912 - A „The Universal Car” embléma ===
A Ford vállalat rövid ideig mellőzte az ovális emblémát, és egy szárnyas háromszög formát használt az autóin. Az embléma, ami a gyorsaságot, könnyedséget, kecsességet és stabilitást kívánta szimbolizálni, narancs vagy sötétkék színben készült, és a „The Universal Car” (Az univerzális autó) felirat volt olvasható rajta. Henry Ford nem szerette ezt az emblémát, s annak használatát hamarosan be is szüntették.


=== 1927 – Az ovális Ford jelvény ===
Az 1927-es A-modell volt az első olyan Ford jármű, amely hűtőrácsának jelvényeként viselte az ovális Ford emblémát. Az emblémát a megszokott királykék háttérrel, amit ma is ismerünk, az 1950-es évek végéig számtalan autón használták. Az ovális Ford jelvény, bár a cégkiadványoknál továbbra is következetesen használták, egészen az 1970-es évek közepéig nem volt megtalálható egyetlen járművön sem.


=== A ma használatos ovális kék embléma ===
1976 óta a kék és ezüst színű ovális Ford emblémát használják azonosító jelként minden Ford járművön, ami az egész világon könnyen felismerhető és következetes márkajelzéssel szolgál a vállalat valamennyi üzeme, létesítménye és terméke számára.


== Nevezetes modellek ==


=== A-modell ===
A Ford első modellje az 1903-ban elkészült A-modell volt. Kétüléses kocsitestét 1668 köbcentis, 8 lóerős, kéthengeres boxermotor hajtotta. Fejlesztése 28 ezer dollárb