Etiópia Kelet-Afrika egyik állama, „Afrika szarvánál” található. Az egyik legszegényebb ország: az emberek több mint fele él szegénységben.
Neve a görög ethio (jelentése: égett vagy napsütött) és pia (jelentése: arc) szavakból tevődik össze vagyis „ember napsütötte arccal”. Az Etióp-magasföld évezredes történelmi neve Abesszínia.


== Földrajz ==


=== Domborzat ===

Etiópia Afrika második legmagasabban fekvő országa Lesotho után, hiszen területének kb. a fele több mint 1200 m magasan fekszik. Központi része a 2500 m magas Etióp-magasföld hullámos fennsíkja, amelyből 4000 métert meghaladó csúcsok emelkednek ki. Északkeleten fekszik a Danakil-mélyföld félsivatagi vidéke, délkeleten az óceán felé fokozatosan alacsonyodó, bazalttal borított szomáli lépcsővidék határolja.
Az ország legmagasabb hegyei: Ras Dashen 4620 m, Talo (4413 m), Guma Terara (4231 m) és Guge (4203 m). Etiópiában számos ma is működő vulkán található.
Az ország fővárosa, Addisz-Abeba is 2370 magasan fekszik.
Az országnak 5328 km határa van. Dzsibutival 349 km, Eritreával 912 km, Kenyával 861 km, Szomáliával 1600 km, Dél-Szudánnal 883 km, Szudánnal 723 km közös.
Lásd még: Etiópia vulkánjainak listája


=== Vízrajz ===
Az ország legjelentősebb folyója a Nílus egyik forrásága, a Kék-Nílus. A Nílus vízrendszeréhez tartoznak még a Sobat, az Atbara és a Tekeze folyók is. Az Indiai-óceánba ömlik a Jubba és mellékfolyója a Shebelle. Lefolyástalan területek vizeit gyűjti össze az Omo és az Avas (Awash).
Etiópia legnagyobb tava a Tana-tó. Az ország legnagyobb krátertava a Shala, a Langano pedig a legmagasabban fekvő tó. A száraz területeken számos sós tó fekszik, legjelentősebb az Abbé-tó. Etiópiához tartozik a Turkana-tó kisebb, északi része is.


=== Éghajlat ===
Az ország túlnyomó részén az éghajlat jellegzetes magassági övezetekbe rendeződik, ez alapján az éghajlata 3 zónára osztható:
1800 méter alatt van a trópusi forró éghajlat területe, az úgynevezett kolla öv. Az alacsonyabb részeken minden hónap középhőmérséklete meghaladja a 20 °C-ot.
1800 és 2500 m között van a meleg-mérsékelt öv, a vojna dega. Az állandó tavasz birodalma ez, ahol az évi középhőmérséklet 15-19 °C.
2500 m felett van a hűvös-hideg zóna, a dega. Itt az év bármely szakában hajnali fagyok is előfordulhatnak.
A csapadék mennyisége délről észak felé csökken, mennyisége és eloszlása azonban résztájanként változó. Míg délen kétszakaszos esőzések jellemzőek, északon már csak a nyári 4-6 hónapban van csapadék.
Addisz-Abeba napi középhőmérséklete 8 és 24 °C között változik évszaktól függően. Az évi csapadékmennyiség 500 mm. Az ország hegyvidékein 2500 mm is elképzelhető.


=== Élővilág, természetvédelem ===
Etiópiában az afrikai kontinens szinte valamennyi vegetációtípusa megtalálható. A "kolla" övben - főként az Etióp-magasföld nyugati lejtőin és a mélyen bevágódott folyóvölgyekben - a trópusi esőerdő kelet-afrikai változata fejlődött ki. A kevesebb csapadékot kepó területeken a szavannák, ligetes, fás-füves puszták uralkodnak. A "vojna dega" öv fennsíkjait egykor hegyi erdők és szavannák borították. A nedvesebb erdők cserjeszintjéből, Kaffa (ma Kefa) régióból származik (és vadon ma is terem) a kávéfajták őse, az arab kávécserje.
A több évezred óta folytatott földművelés az eredeti növényzet nagy részét kipusztította. Csak foltokban maradtak fenn fás-füves pusztaságok. A "dega" öv a nagy kiterjedésű legelők birodalma.
Állatvilága tipikusan afrikai, kelet-afrikai, a jellegzetes patásokkal és ragadozókkal. A főemlősök közül előfordul a törpe fülesmaki, a brazza cerkóf, a nyílt szavannák jellegzetes állata a huszármajom, a kutyafejű, illetve a galléros pávián stb. Sok ragadozó él itt: a macskafélék közül előfordul a gepárd, az oroszlán, a párduc, a sivatagi hiúz, a cibetmacskafélék sok faja, a hiénafélék közül három faj. A páratlanujjú patások közül a vadszamár, a síkvidéki és a Grevy-zebra. A párosujjú patások jellegzetes képviselői a folyami disznó, a tehénantilop, a Grant-gazella, a homoki gazella, a Thomson-gazella. A nagy testű szarvasmarhafélék közül a kafferbivaly, a jávorantilop, a nagy- és kiskudu. Madárvilága szintén gazdag: strucc, kis flamingó, pirosszemű réce, karvalykeselyű, pelikán, koronás sas stb.


==== Nemzeti parkok ====


==== Természeti világörökségei ====
Az UNESCO világörökség listájára felvették Etiópia egyik nemzeti parkját:
Simien Nemzeti Park - területén található az ország legmagasabb pontja, a Ras Dashan.


== Történelem ==

Az Etióp-felföldön az i. e. II. évezred óta biztosan szemita nyelvű népek élnek. Az i. e. I. évezredben már fejlett civilizáció volt itt. 315 után kereszténnyé lett az akkoriban éppen egységes ország. Ez a keresztény hatalom a 6. században átmenetileg a mai Jemenre is kiterjesztette hatalmát, így köze volt az iszlám vallás keletkezéstörténetéhez. Amikor az Etióp-felföldet körös-körül iszlám országok vették körül, Etiópia elszigetelődött, belsőleg elgyengült, a központi hatalom szétforgácsolódott. A 16. században a portugálokkal sikerült kapcsolatot teremteni, segítségükkel vertek vissza egy nagyon jelentős ellenséges támadást. 1632-ben viszont kiűzték Etiópiából a jezsuitákat és minden más nyugati keresztényt. Ismét az elszigetelődés korszaka következett 1858-ig. A 19. század második felében ismét megerősödő császári hatalom kiterjesztette dél felé az ország határait és ahhoz is volt elég ereje, hogy az Adua városánál 1896-ban megvívott csatában visszaverje az olasz gyarmatosító törekvéseket.
Az I. világháború kitörésekor Afrikában csak két független állam volt: Etiópia és Libéria. A világháborúban Etiópia nem vett részt, bár Törökország szövetségese volt. A későbbiekben az olasz fasiszták az abesszíniai háborúban ismét megkísérelték Etiópia meghódítását. 1936-ban indított támadásuk nyomán átmenetileg (1941-ig) elfoglalták Etiópiát, és az „Olasz Birodalomhoz” csatolták. Őket a britek verték ki, akik 1944-ben visszaadták Hailé Szelasszié császárnak az uralmat.
Hailé Szelassziét világszerte hősként ünnepelték, a rasztafarik egyenesen istennek látták. De képtelen volt jól kormányozni. Korrupció és éhínségek nyomorították országát. 1974-ben szélsőbalos katonatisztek megdöntötték hatalmát. 1975-ben, máig tisztázatlan körülmények között érte a halál, egyes feltételezések szerint meggyilkolták. A Mengisztu Hailé Mariam által vezetett rezsim a Szovjetunió támogatásával remélte a kitörést az elmaradottságból. Politikájuk tovább súlyosbította a gazdasági nehézségeket. Az éhínségek tovább ismétlődtek és nemzeti alapú gerillaharccal kellett szembenézni Eritreában és Tigre tartományban.
1977-ben Szomália megtámadta Etiópiát. Az ogadeni háborúban az etióp csapatok kubaiak részvételével, jelentős szovjet katonai szállításokkal megtámogatva gyors győzelmet arattak, de a belső nehézségeken nem tudtak úrrá lenni. A Szovjetunió széthullásával nem maradt a rezsimnek támogatója, így végül tagjainak menekülniük kellett az országból a mindent elfoglaló lázadók elől.
Azóta Etiópia többpárti demokrácia. 1993-ban népszavazás eredményeként elismerte Eritrea függetlenségét. Az új Eritreával 1998-ban súlyos áldozatokat követelő határháborúba keveredett. Ezt a konfliktust 2000-re rendezték. Etiópia ma gazdaságilag gyenge, fejletlen ország viszonylag erős hadsereggel. Bár többpárti demokrácia, a választások tisztaságát rendszeresen vitatják.
Legújabban a szomáliai konfliktusba avatkozott be katonailag, megmentve a nemzetközileg elismert kormányt az iszlám felkelőkkel szemben.


== Államszervezet és közigazgatás ==


=== Alkotmány, államforma ===
1974 előtt Etiópia abszolút monarchia volt. Az utolsó császár Hailé Szelasszié volt. 1974-ben a katonák vették át az ország irányítását és szocialista népköztársaság lett.
1991 óta Etiópia szövetségi köztársaság. Az alkotmányt 1995-ben fogadták el. Az ország államfője egyben a parlament elnöke is. A miniszterelnök a legerősebb pártból kerül ki. A parlament 2 kamarás. A Szövetségi ház 198 képviselővel és a Népi képviselőház 548 képviselővel alkotja a parlamentet, amit 5 évre választanak meg.
Etiópia az alábbi nemzetközi szervezeteknek tagja: ENSZ, Afrikai Unió, Világbank, IMF.


=== Törvényhozás, végrehajtás, igazságszolgáltatás ===


=== Politikai pártok ===


==== Államfők ====
A Derg elnökei:
Aman Mikael Andom: 1974. szeptember 12. – 1974. november 17.
Mengisztu Hailé Mariam: 1974. november 17. – 1974. november 28.
Tafari Benti: 1974. november 28. – 1975. február 3.
Mengisztu Hailé Mariam: 1977. február 11. – 1987. május 10.
Etióp Népi Demokratikus Köztársaság:
Mengisztu Hailé Mariam: 1987. szeptember 10. – 1991. május 21.
Etiópia:
Tesfaye Gebre Kidan: 1991. május 27. – 1991. május 28.
Meles Zenawi: 1991. május 28. – 1995. augusztus 22.
Etióp Demokratikus Szövetségi Köztársaság:
Negasso Gidada: 1995. augusztus 22. – 2001. október 8.
Girma Wolde-Giorgis: 2001. október 8. - 2013. október 7.
Mulatu Teshome: 2013 október 7-e óta


==== Kormányfők ====
Etióp Császárság:
Makonnen Endelkachew: 1942- 1957. november 1.
Abebe Aragai: 1957. november 27. - 1960. december 15.
Imru Hailé Szelasszié: 1960. december 12. - 1960. december 15. (államcsíny)
Tsehafti Taezaz Aklilu Abte-Wold: 1961. április 17. - 1974. március 1.
Endelkachew Makonnen: 1974. március 1. - 1974. július 22.
Mikael Imru: 1974. augusztus 3. - 1974. szeptember 12.
A Derg kormányzása alatt a tisztséget nem töltötték be.
Etióp Népi Demokratikus Köztársaság
Fikre Szelasszié Wokderes: 1987. szeptember 10. - 1989. november 8.
Hailu Yimenu: 1989. november 8. - 1991. április 26.
Tesfaye Dinka: 1991. április 26. - 1991. május 27.
Etiópia:
Tesfaye Dinka: 1991. május 27. - 1991. június 6.
Tamirat Layne: 1991. június 6. - 1995. augusztus 22.
Etióp Demokratikus Szövetségi Köztársaság:
Meles Zenawi: 1995. augusztus 22. – 2012. augusztus 21.


=== Közigazgatási felosztás ===
Etiópiát 1995 óta 9, etnikai alapon kijelölt szövetségi állam és két önkormányzattal rendelkező város alkotja:

Addisz-Abeba
Afar
Amhara
Benishangul-Gumuz
Dire Dawa
Gambela
Harar
Oromia
Szomália
Déli nemzetek, nemzetiségek és népek
Tigray


=== Védelmi rendszer ===


== Népesség ==


=== Általános adatok ===
Az ország becsült népessége 2015 végén mintegy 100 millió fő. Etiópia ezzel a 13. legnépesebb ország.
Az évi növekedés 1984 és 1994 között 2,8%, 1994 és 2007 között pedig 2,6%-os volt, amivel Etiópia a leggyorsabban növekvő népességű országok közé tartozik.
A természetes szaporodás mértéke egy 2009-es becslés alapján kimagasló: 32‰ (a nyolcadik legnagyobb). Ennek fő oka, hogy a születési arányszám nagyon magas: 44 ‰ körüli (a hetedik legmagasabb érték), a termékenységi mutató pedig egy nőre átlagosan 6,1 szülést jelez. A halálozások aránya 12‰.
2014-ben az átlagos népsűrűség több mint 83 fő/km², az Etióp-magasföld esetében ennek két-háromszorosa, a keleti országrészé negyede.
A népesség 50,5%-a férfi, 49,5%-a nő. Az országban nagyon sok a fiatal: 46% 14 éven aluli, a 65 éven felüliek aránya mindössze 3%. A várható átlagos élettartam 55 év (férfiaknál 53, nőknél 58 év). A jelenlegi átlagéletkor mindössze 16,9 év.
Az írni-olvasni tudók aránya a 15 évesnél idősebb lakosságon belül 2003-ban átlagosan 43% volt, nagy nemek közti eltéréssel: a férfiaknál 50%, a nőknél 35%.


=== Legnépesebb települések ===
Etiópia lakosságának mindössze 1/6-a (16,2%-a) él városokban. Ez az arány viszonylag lassan növekszik, 1984-ben 14% volt.


=== Etnikai megoszlás ===

A 20. században az amharák voltak az államalkotó népcsoport. A legmagasabb réteget az Etióp-fennsík északi és középső részén honos földművelő szemita népek az amharák és közeli rokonaik (pl. a tigray-k) képviselik. A déli-délnyugati országrészen a hamita eredetű oromók (gallák) vannak többségben. A déli határvidékeken fekete-afrikai népcsoportok élnek, a keleti területeken szomáliak és afarok, a szudáni határ mentén pedig kisebb negrid népek.
Etiópia legnagyobb népcsoportjai (2007)


=== Nyelvi megoszlás ===

Az országban több mint 80 nyelvet beszélnek. A hivatalos nyelv az amhara. Az amhara nyelv az ország 17 millió lakosának az anyanyelve. Regionális nyelvek: oromo, harari, szomáli, afar, kafficho, ritkán arab.


=== Vallási megoszlás ===
A lakosság legnagyobb része az ősi etióp (kopt) keresztény egyházhoz tartozik (43,5%), amely meghatározó az ország életében. További 18,6% a különböző protestáns felekezetek híve, 0,7% pedig római katolikus. Az Oromók egy része, a teljes szomáli lakosság, illetve egyéb kisebb népcsoportok népei azonban az iszlám követői (33,9%).


=== Szociális rendszer ===


== Gazdaság ==


=== Általános adatok ===
Etiópia GDP-je 2009-ben vásárlóerő-paritás alapján 76,7 milliárd, folyó áron számolva 34,3 milliárd dollár volt. A GDP növekedése jelentős: 2007-ben és 2008-ban több mint 11%, 2009-ben 8%, amivel az országok között a negyedik helyet szerezte meg. A gyors növekedés ellenére azonban Etiópia még ma is Földünk egyik legszegényebb országa, ahol az egy főre jutó GDP összege mindössze 900 USD, amivel a 228 országot tartalmazó listán a 213-ik helyen található. Adósságállománya eléri a GDP 32%-át, amitből 12% a külső adósság (4,2 milliárd dollár).


=== Gazdasági ágazatok ===


==== Mezőgazdaság ====
Természeti erőforrásai a népesség számához mérten szűkösek, az alapvető ellátást sem tudják biztosítani, főleg a nagymértékű erózió, illetve az elmaradott technika miatt.
A mezőgazdaság jellege a magassági övekhez igazodik. Az 1800 m-nél alacsonyabb forró övet (kolla) a nomád pásztorkodás jellemzi. Az Avas folyó mentén kisebb cukornádültetvények találhatók. A nedvesebb déli területeken megjelenik a kávé, amely a szabadban és ültetvényeken is terem. A kitűnő minőségű árucikk az ország exportjából 50-60%-kal részesedik, utána a főleg arab államokban keresett katcserje következik.
Az 1800–2500 m magasságban lévő meleg öv (vojna-dega) már a földművelés színtere. Itt terem az ország legfontosabb élelmiszernövénye, a teff (Eragrostis abyssinica), ebből készítik a kenyérhez való finom szemű, jól tárolható lisztet. Az öv magasabb részein megterem a búza, az árpa, illetve a kukorica és a köles. Itt termesztik a nép ellátásában fontos szerepet játszó hüvelyeseket és olajos növényeket (szezám, ricinus, repce), illetve gyümölcsöket. A régebben híres szőlőművelés a filoxéra pusztítása miatt lehanyatlott.
A nappal a földekre kihajtott, éjszaka istállóba zárt szarvasmarháknak a trágyáját eltüzelik, és csak nagyon kis része kerül a talaj javítására, akkor is jobbára a konyhakertekbe.
A magasföld déli, csapadékosabb részén megterem a banánhoz hasonló enszete (Ensete edulis), amely termése ugyan nem ehető, de törzsének anyagából lisztet őrölnek.
A 2500 m-nél magasabban levő hűvös öv (dega), a gyakori fagyok miatt alkalmatlan a földművelésre. A területet az alacsony színvonalú állattenyésztés hasznosítja, amely a mezőgazdaság termelésének 1/4-ét adja, de az ebből a mezőgazdasági ágazatból származó hús és bőr mennyisége kevés.
Etiópia gazdasága a mezőgazdaságon alapul. Ez a szektor adja a GDP 46 és az export 80%-át, miközben a lakosság 80%-át foglalkoztatja. A mezőgazdaság legfőbb problémáit a szárazság, a túllegeltetés, a talajpusztulás, és az erdőirtás okozzák. Valamennyi ok a túlnépesedésre vezethető vissza. Ezen túl a magas adók és a rendkívül alacsony színvonalú infrastruktúra is megnehezíti a termelést és az értékesítést.
A legfontosabb termesztett növények a következők (2007): kávé (325 800 t), hüvelyesek (1,6 millió t, főleg bab), olajos magvúak (120 000 t), gabonafélék (kukorica 3,3 millió t, búza 2,2 millió t, cirok 2,1 millió t), burgonya (525 000 t), cukornád (1,1 millió t) és zöldségfélék (1,1 millió t).
Az állattenyésztés a lakosság 15%-ának ad megélhetést. Etiópiában van Afrika egyik legnagyobb állatállománya. A legnagyobb számban (2007) szarvasmarhát (43 millió), tyúkféléket (36 millió), juhot (26 millió), kecskét (21 millió), szamarat (4,3 millió) és tevét (2,3 millió) tartanak.


==== Ipar ====
Az ásványkincsek legnagyobb része feltáratlan, csak nagyon kevés nemesfémet bányásznak. A mennyiségileg jelentős vízenergia még kihasználatlan. A feldolgozóipar gerince a kézművesség. A gyáripar államosított, és a fővárosba tömörül, legfontosabb ágazatai a textil- és élelmiszeripar.
A főváros, Addisz-Abeba az ország központjában fekszik, kereskedelmi, kulturális és közlekedési csomópont. Az afrikai országok által alapított Afrikai Unió központja is itt van, így a városnak politikai szerepe is van.
Az ipar részesedése a gazdaságból mindössze 4%, ám ez az utóbbi években némi emelkedést mutatott. Az üzemek túlnyomó többsége Addisz-Abebában koncentrálódik. Az 1990-es évek végén megkezdődött az állami vállalatok magánkézbe adása.
Legfontosabb ágazat az ipar termelési értékének 40%-át adó élelmiszeripar, valamint a textil- és bőripar, melyeknek szerepe az exportban is jelentős.
A nehézipari ágazatok közül egyedül az acélgyártás emelhető ki, melynek termelése a 2003-as 6 000 t-ról 2007-re 110 000 t-ra nőtt (ekkor 2008-ra már 350 000 t kapacitás kiépítését tervezték). A másik említhető modern iparág a cementgyártás, melynek 1,7 millió tonnás termelése a hazai szükségletek 1/3-át fedezi.
Az ország energiahordozókban szegény, az energiatermelés 90%-át vízerőművek adják. A beépített vízerőművi kapacitás 2007-ben 650 MW volt, melyet további fejlesztésekkel duplájára terveztek emelni.


==== Kereskedelem ====
Főbb külkereskedelmi termékei 2013-ban:
Exporttermékek: kávé, khat, arany, bőrtermékek, élő állatok, olajos magvak
Importtermékek: élelmiszerek és élő állatok, kőolaj és kőolajipari termékek, vegyi anyagok, gépek, gépjárművek, gabonafélék, textiláruk
Főbb kereskedelmi partnerek 2013-ban:
Export: Kína 13%, Szaúd-Arábia 8,3%, Németország 8,3%, USA 8,1%, Belgium 7,1%
Import: Kína 15,3%, Szaúd-Arábia 8,1%, India 7,2%, USA 5,6%


==== Az országra jellemző egyéb ágazatok ====


== Közlekedés ==
Az országban összesen 26 053 km az autóút. A vasútvonal hossza 681 km, amely Addisz-Abebából indul és Dzsibuti városban végződik. 14 repülőtér van az országban, valamint két eritreai és egy dzsibuti hajókikötője van.


== Kultúra ==
Hagyományosan a női szerephez tartoznak a háztartási munkák és a gyermeknevelés, ezen kívül a tűzifa és az ivóvíz beszerzése, míg a férfi szerephez a házon kívüli munkák, a földművelés. A házasodási szokások etnikai csoportonként változnak. A vallás a legtöbb etióp számára fontos dolog. A népesség megoszlik a keresztény és az iszlám hitvallók között.


=== Oktatási rendszer ===
Az oktatást évezredeken keresztül az Etióp Ortodox Egyház irányította. A világi oktatás a