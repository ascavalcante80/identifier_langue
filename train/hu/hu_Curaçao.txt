Curaçao (hollandul: Curaçao, papiamentóul: Kòrsou, spanyolul: Curazao) sziget a Karib-tenger déli részén, Venezuela partjai közelében és Hollandia társult állama. Curaçao (hivatalos nevén hollandul: Land Curaçao, papiamentóul: Pais Kòrsou), amely rajta kívül a lakatlan Kis-Curaçao (hollandul: Klein-Curaçao) szigetet foglalja magába, a Holland Királyság alkotmányos része.


== Története ==
Eredetileg arawak nép lakta, ám az 1499-es felfedezését követően a kegyetlen spanyol bánásmód miatt eltűntek, kevés vérvonalat hagyva. A szigetet 1634-ben Hollandia meghódította. Kiemelkedő adottságú kikötője évszázadokon át népszerű hellyé tette. 1662-től a Holland Nyugat-indiai Társaság rabszolga-kereskedelmének központja lett. Az 1700-as években a Napóleoni háborúk következtében többször gazdát cserélt a sziget Britannia, Franciaország és Hollandia között. 1795-ben a szigeten lévő rabszolgák fellázadtak, és négyezren a sziget északi részére vonultak. Heves összecsapások után, egy hónap alatt leverték a lázadókat. Tartós holland kezelésbe 1815-től került. 1863-ban történt a rabszolgák felszabadítása.
1914-ben nagy kiterjedésű olajmezőt találtak Venezuelában, és ideális fekvése miatt Curacaóra került az olajfinomítás. Az üzem miatt nagyobb számban érkeztek munkások, főleg Ázsiából. 1954. január 1-től önálló kormányzata lett a szigetnek, de ennek ellenére az őslakosok nem tudtak teljes jogúan részt venni a politikai döntésekben. 1969. május 30-án több mint 5 ezer, főleg fekete bőrű munkás fellázadt a gazdasági helyzetük miatt. Ennek legfőbb eredménye lett a papiamento nyelv hivatalossá válása. Az 1980-as években az elavult és erősen környezetszennyező finomító sok jogi eljárás tárgya volt, és végül az olajtársaság jelképes összegért átadta Venezuela kormányzatának.
1984. július 2-án elfogadták a Sziget zászlaját és himnuszát, az első független szavazás 30. évfordulójának napján. A 2000-es években újra téma lett a Holland Antillák függetlensége. 2005. április 8-án megtartott népszavazáson a polgárok a Holland Antillákon belüli önállóságot választották 68%-os többséggel, elutasítva a teljes függetlenséget. 2010. október 10-ig a Holland Antillák része volt, de egy népszavazás eredményeként a Holland Királyságon belüli társult állammá vált.


== Földrajza ==
Curaçao a Kis-Antillákhoz tartozó ABC-szigetek (Aruba, Bonaire és Curaçao) legnagyobb és legnépesebb tagja. Szárazföldi területe 444 km², lakossága 141 766 fő (2009. jan 1.) +/-. Curaçao legmagasabb pontja a 375 méteres Sint Christoffelberg. A sziklás északi partnál erős tengeráramlatok vannak, míg a déli partnál a víz nyugodt, homokos öblei kedvelt turista célpontok. Itt a parttól nagyjából 30-100 méternyire van a "kék perem" ahol a tengerfenék 61 méteres mélységbe bukik, kiváló búvárkodási lehetőséget nyújtva.
ISO 3166-1 kódja a CW illetve CUW.


=== Élővilága ===
Növényzete eltér a tipikus trópusi szigetekétől, jellemzően bozótos, kaktuszos, örökzöldes területekkel. A partvidéki vegetáció dúsabb. Nemzeti fája pillangós virágúakhoz tartozó Divi-divi (Caesalpinia coriaria). A narancs egy különleges fajtája, a laraha, csak a szigeten fordul elő. Gyümölcse érett formájában is zöld, és ehetetlenül keserű, ám héja a Curacao likőr ízét adja.
Általánosságban elmondható hogy a szigeten nincsenek emberre veszélyes állatok. Elvadult kecskék és szamarak, valamit pre-kolumbián szarvasok a sziget legnagyobb termetű állatai. A leggyakoribbak a tejufélékhez és gekkófélékhez tartozó gyíkocskák, illetve a szúnyogok. Emellett csigák, békák és két ártalmatlan kígyóféle is felfedezhető. [1]


=== Népesség ===
A sziget népessége az elmúlt években az alábbi módon változott:


=== Éghajlata ===
Curaçao klímája félsivatagos. Januártól szeptemberig van a száraz, és októbertől decemberig három hónapos esős évszak. A sziget hőmérséklete kiegyenlített mind éves mind napi szinten. Az állandó tengeri szellő nappal hűt, éjjel melegít. A sziget kívül esik a hurrikánok zónáján.


=== Kis Curaçao ===
Kis Curaçao (hollandul és németül Klein Curaçao) a szigettől 10 kilométerre fekvő 1,7 km2-es lakatlan sziget. 1888-ban német tengerészeti bázist próbáltak létrehozni, de az ivóvíz hiánya ezt meghiúsította. Napjainkra csupán egy világítótorony és egy romos parti ház maradt emlékeztetőnek. A növényzet főleg fűből és néhány kókuszpálmából áll. A szigeten található néhány kunyhó, ami pár napra megfelelő hajlékot ad a búvárkodó turistáknak és az erre járó halászoknak. A szél felőli oldalon megfeneklett hajók roncsai találhatók. Ezek legnagyobbika egy kisebb tanker, a Maria Bianca Guidesman.


== Közlekedése ==
A KLM légitársaság Amszterdamból járatokat indít Curaçaóra (2012). Repülőtere a Hato (vagy Curacao) Nemzetközi Repülőtér (jele: CUR, TNCC). A repülőtér 2006-ban kapott új terminált, amely évi 1,6 millió utas kiszolgálására alkalmas. A járművek az út jobb oldalán közelekednek. Nincs kötött pályás közlekedés. A fővárosban hidak ívelnek át a hosszú öböl felett:
az Emma királynő híd, ami 1888-ban épült pontonhíd. 1939-ben újíttották fel.
a Julianna királynő híd, amely 1974 óta áll.


=== Hajózás ===
Curaçaónak több kikötője is van, amelyek alkalmasak magánjachtok, utasszállító óceánjárók és teherhajók fogadására. A legnagyobb kikötő a főváros szívében, a Szent Anna öbölben található. A sziget hajójavító üzemében 3 szárazdokk is található legfeljebb 150 ezer tonna bruttó hordképességű hajók fogadására. A sziget konténerterminálja napi 24 órában működik.


== Látnivalók ==


=== Willemstad ===
Willemstad a sziget fővárosa, az igen kedvező fekvésű kikö