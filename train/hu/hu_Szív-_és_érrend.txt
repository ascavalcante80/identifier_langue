Napjainkban a daganatos megbetegedések mellett a keringési szervek, a szív és az erek betegségei fordulnak elő leggyakrabban. A ma emberének egészségét elsősorban a szív és az érrendszer megbetegedései veszélyeztetik.


== Gyakoriságuk, jelentőségük ==
A különböző típusú keringési betegségek elterjedtsége között figyelemre méltó különbség észlelhető. A bakteriális fertőzéssel összefüggő gyulladásos szívbetegségek gyakorisága - hála a megelőző higiénés rendszabályoknak és a hatásos gyógyszereknek - egyre csökken, ezzel szemben a koszorúér-betegségek, valamint a végtagi-perifériás-érbetegségek száma állandóan nő. A szív- és érrendszeri betegségek elsősorban idős korban - 60 év után - jelentkeznek. A csecsemőhalandóság csökkenése, a járványok leküzdése miatt az emberek egyre nagyobb százaléka ér el magasabb életkort. A civilizált országokban ma az átlagos életkor 70 év körül van, száz évvel ezelőtt 50 év alatt volt, a középkorban pedig a 35 évet sem igen haladta meg. Érthető ezért, hogy az átlagos életkor meghosszabbodásával a szív-és érbetegségek gyakorisága megnőtt. A másik körülmény az, hogy a fejlett orvosi vizsgálóeljárások elterjedésével a szív- és érbetegségeket ma már az esetek több mint 95%-ában felismerjük.


== A szívbetegségek fajtái ==
Ha a szív számos megbetegedését áttekintő rendszerbe kívánjuk foglalni, három fő betegségcsoportot különböztethetünk meg:
Veleszületett szívhibák
Gyulladásos szívbetegségek
A koszorúerek megbetegedését követő szívbetegségek


=== 1. Veleszületett szívhibák ===
A szív veleszületett megbetegedései a szív- és érbetegségek kis részét - csak kb. 0,2%-át - teszik ki, jelentőségük mégis nagy. Magukra hagyva ezek a szívbetegségek súlyos tüneteket, gyakran a beteg halálát okozzák. Régebben gyógyíthatatlannak vélték, de ma az ilyen betegek többségét szívműtét segítségével meg lehet gyógyítani. A veleszületett szívhibák kialakulásának okait - hála az orvostudomány haladásának - egyre jobban megismerjük. Keletkezésük megértéséhez tudnunk kell, hogy a magzat fejlődése során a szív alakja és szerkezete sokat változik, végleges formáját a méhen belüli élet késői szakában, bonyolult fejlődés után éri el. A magzati élet kezdetén a szív egyszerű, együregő cső. A jobb és a bal szívfél különválása, a pitvarok és kamrák elkülönülése, a billentyűk kifejlődése szempontjából a legkritikusabb idő a fogamzás utáni negyedik-nyolcadik hét, amikor a szív fejlődése a leggyorsabb. Ha ebben az időben éri ártalom a magzatot, súlyos szívfejlődési hiba alakulhat ki. Ma már több olyan tényezőt ismerünk, amely a magzatot károsítja és veleszületett szívhiba kialakulásához vezet. D. Gregg ausztrál orvos figyelte meg először, hogy ha az anya a terhesség kezdetén rózsahimlőt (rubeolát) áll ki, a születendő gyermek rendszerint szívhibával jön a világra. Úgy látszik, hogy a rubeolán kívül még egyéb vírusbetegségek is okozhatnak veleszületett szívhibát. Különböző vegyületek, gyógyszerek, amelyek a terhes anya vérébe jutnak, szívfejlődési zavart okozhatnak. A veleszületett szívhibák gyakorisága társadalmilag sem elhanyagolható. Minden ezer újszülött közül átlagosan hét szívhibával születik. Ezeknek a szívhibáknak sokféle típusa van, de gyakorlatilag a pitvarokat és kamrákat elválasztó sövény hiánya, az aortát a tüdőverőérrel magzati életben összekötő érszakasz (Botallo-vezeték) nyitva maradása, az aorta és a tüdőverőértörzs szűkülete a legfontosabbak. Ezek a hibák teszik ki az összes veleszületett szívhibák 80%-át.


==== Tünetek ====
Az ajkak, a bőr, a körmök szederjeskék színűek, cyanotikusak (oka: a hajszálerekben a vér oxigénszegény vénás vérrel kevert).
"Dobverőujjak" kialakulása: a körömperc megvastagszik és az ujjak körvonalai a dobverőhöz hasonlítanak (oka: az artériás és vénás vér keveredése folytán a hajszálerek vére kevesebb oxigént tartalmaz, a tartós oxigénhiány a csonthártya megvastagodásához vezet).
A gyermek visszamarad a fejlődésben: könnyen elfárad, erősebb mozgás után fullad.
A mellkas a szívtájékon gyakran kiboltosul (oka: a szívhiba miatt a szív a normálisnál nagyobb, és csecsemőkorban a még vékony mellkasfalon a nagy szív benyomatot okoz).
A vörösvértestek számának megnövekedése (4,5-5 millió helyett akár 10 millió is lehet).


==== Néhány betegség ====
Kamrai sövényhiány (leggyakoribb: 20-25%): a kamrai sövényen lévő nyílások, amelyeken keresztül a jobb és a bal kamra a tüdők elkerülésével közlekedik egymással.
Ductus Botalli persistens (5-10%): a Botallo-vezeték a magzatban az arteria pulmonalist és az aorta descendest köti össze.
Pitvari sövényhiány (5-10%): a két pitvar között lévő közvetlen kapcsolat az interatrialis sövényen lévő hiány(ok) miatt.
Atrioventricularis sövényhiány (4%): az endocardialis párna elégtelen fúziója miatt kialakuló összetett szívhiba.
Aortastenosis (5%): anatómiailag a bal kamrai kiáramlási pálya obstrukciója.
Coarctatio aortae (8%): aortaszűkület, amelynek oka a hátsó aortafal intima és media rétegeinek megvastagodása és elődomborodása.
Pulmonalis stenosis (5-8%): a jobb kamrai kiáramlási pálya obstrukciója.
Nagyér-transzpozíció (5-7%): az aorta a morfológiai jobb kamrából, az arteria pulmonalis a morfológiai bal kamrából ered.
Tricuspidalis-atresia (1-2%): a jobb atrioventricularis szájadék hiánya vagy atresiája.


=== 2. Gyulladásos szívbetegségek ===
A szív fala három részből tevődik össze. Kívül van a szívburok, amelynek két lemeze a szívet zsákszerűen körülveszi. A középső réteg a vaskos szívizom. A belső sima, fénylő lemez a szívbelhártya. A szív gyulladásos betegségei során mindhárom szívréteg külön-külön és együttesen is megbetegedhet. Ekkor tehát szívbelhártya- (endocarditis), szívizom- (myocarditis) és szívburokgyulladás (pericarditis) keletkezik. A szívbelhártyagyulladásban a szív billentyűi betegszenek meg elsősorban. A szívizomgyulladás főleg a szívizomrostokat érinti, a szív összehúzódásának erejét csökkenti. Szívburokgyulladásban a szívburok két lemeze között gyulladásos folyadék gyűlik össze, és ebből - ha a folyadék nem szívódik fel - a szív körül összenövések, hegesedések keletkeznek. A felgyülemlett folyadék, illetve később az összenövések nehezítik a szív tágulását. Leggyakrabban serdülőkorban vagy fiatalkorban lépnek fel. Leggyakoribb oka a reumásláz, amely gyakran a szívet is megtámadja és gyulladásos szívbetegséget okoz. Minél többször ismétlődik, annál valószínűbb, hogy a szívet is megbetegíti. A szívbelhártyagyulladás (endocarditis) a billentyűk működésében okoz zavart. A billentyűk egyébként papírvékony lemeze a gyulladás hatására megvastagodik, felszíne egyenetlenné válik. A billentyűk szélei később - rendszerint évek múlva - zsugorodnak, összenőnek, ezért a billentyűk záródása-nyitása tökéletlenné válik. Leggyakrabban a kéthegyű billentyű szűkülete vagy elégtelensége alakul ki és okoz tüneteket. A gyakoriság sorrendjében a második helyen az aortabillentyűk károsodásai állnak. A billentyűhibák - vitiumok - nem járnak mindig súlyos keringési zavar tüneteivel, azonban a betegség előrehaladtával nem ritkán a vérkeringés elégtelenségéhez vezetnek.


=== 3. A szív koszorúereinek betegségei ===
A szív ereit koszorúereknek nevezik, mivel a főágak körkörösen futnak a szív körül. A koszorúerek szállítják a tápanyagokat és az oxigént a szívhez, ezért megbetegedésük, szűkületük a szívizom oxigénellátását károsítja. A koszorúerek szűkülete két jellemző szívbetegséget okozhat: az egyik az ismétlődő, múló szívtáji fájdalommal járó angina pektorisz; a másik a koszorúerek hirtelen elzáródását kísérő, hosszan tartó, tűrhetetlenül erős fájdalommal járó szívinfarktus, más néven szívtrombózis.
Az angina pektorisz: a megbetegedett szíverek merevebbek, szűkebbek, de üregük rendszerint nem záródott el teljesen. A szűkebb éren keresztül a szívizom ellátott területére kevesebb vér és oxigén jut el. Az oxigénhiány miatt kóros anyagcseretermékek halmozódnak fel, amelyek a környéki érző idegeket izgatva, szorító jellegű szívfájdalmat okoznak. A fájdalom általában percekig tart, és jellegzetes módon pihenésre, vagy nitroglicerin bevételére megszűnik. Arra alkalmas esetben sebészileg gyógyítható. Ilyenkor a megbetegedett, beszűkült érdarabot vénadarabbal hidalják át, így elegendő vér áramlik a szűkület mögötti érszakaszba.
A szívinfarktus: rendszerint a koszorúérszűkület talaján fejlődik ki azáltal, hogy a szűk érszakasz hirtelen elzáródik. E betegségre szintén a szívfájdalom jellemző. Ugyanakkor sokkal erősebb, és nitroglicerin bevételére nem szűnik meg. Verejtékezés, nagyfokú gyengeség, vérnyomásesés kíséri a tüneteket.


== Az érrendszer betegségei ==
Az erek megbetegedését többféle ártalom: érgyulladás, allergiás túlérzékenység, érsérülés stb idézheti elő. Leggyakoribb oka az ún. érelmeszesedés. A betegség kezdetén a verőerek belsejét borító réteg- az endotél- betegszik meg. Egyenetlen lesz az erek egyébként sima, hézagmen