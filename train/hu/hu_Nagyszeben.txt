Nagyszeben (románul Sibiu, németül Hermannstadt, latinul Cibinium) municípium Romániában, Erdélyben. Egykor az erdélyi szászok kulturális és kereskedelmi központja, Szebenszék, majd Szeben vármegye, ma Szeben megye székhelye. Szenterzsébet, románul Gușterița, németül Hammersdorf, szászul Hammersterf, az egykor önálló település, ma Nagyszeben városrésze.


== Fekvése ==
Gyulafehérvártól 73 km-re délkeletre, a Déli-Kárpátok északi előterében, a Szebeni-medence közepén fekszik.


== Nevének eredete ==
Neve a Szeben patak nevéből ered, az pedig a szláv svbina (= som) főnévből származik. Megjegyzendő azonban, hogy a románok a román Sibin személynévből származtatják, mások szerint a bolgár-török Sebin személynévből való.


== Története ==
1192-ben Cipin néven említik először. A várost II. Géza magyar király alapította és szászokat telepített ide. Hamarosan az erdélyi szászok kereskedelmi és szellemi központja lett. Szebenszék központja, szabad királyi város.
1442. március 25-én a város mellett verte meg Hunyadi János Mezid bég török seregét. Erős falak és 40 bástya védte, melyek a 15-17. században épültek. A török nem tudta bevenni, de 1556-ban tűzvész sújtotta. A 16. században az erdélyi reformáció egyik központja. Itt létesült 1529-ben Erdély első könyvnyomtató műhelye.
1658. augusztus 30-án a tatárok dúlták fel, 1659-ben II. Rákóczi György ostromolta. 1688. május 9-én itt hódoltak az erdélyi rendek I. Lipót császárnak, lemondva a török védnökségről. 1690. szeptember 12-én az erdélyi rendek itt választották fejedelemmé Thököly Imrét. 1849. január 21-én még visszaverte Bem támadását, de március 11-én Bem váratlan rajtaütéssel foglalta el. Kapuit a 19. században sorra lebontották, de falai, tornyai nagyrészt megmaradtak. A Habsburgok alatt az erdélyi gubernium székhelye (1703–1791). 1849 és 1865 között Erdély fővárosa, 1876 és 1918 között Szeben vármegye székhelye. 1916-ban a román hadsereg kemény ostrom árán bevette a várost, de még azon év őszén, az osztrák-magyar-német seregek újabb kemény ostrommal visszafoglalták.
Egykor Erdély legnagyobb szász városa volt, de a szászok többsége mára elmenekült, csak műemlékeik maradtak hátra. 2000-től 2014-ig a várost Klaus Johannis szász polgármester irányította (Az államfőválasztáson elért győzelme miatt mondott le e tisztségéről). 2007-ben Luxembourg mellett Nagyszeben lett Európa kulturális fővárosa, mivel a helyi szászok a mai Luxemburg területéről származnak. Erre készülve helyreállították a Nagypiacot, a Kispiacot és a Huet teret, felújították a város múzeumait. A 18. századi színházból új kulturális intézmény lett, ahol a helyi filharmónia is helyet kapott.
A szebeni borvidékek már a 10. században remek termést hoztak. De a löszös talaj miatt a szüret sok nehézséggel járt. A probléma megoldására igásállatokat fogtak munkára. Így már hatékonnyá, és könnyűvé vált a szüret. Ezen rendszer sokáig világszerte egyedülálló volt. A boraik ezért viselik máig a Szeben-igabor nevet.


== Népesség ==
Népességi adatok nemzetiségi eloszlásban a hozzátartozó településekkel együtt:


== Látnivalók ==
A gótikus székesegyház 1431 és 1520 között épült, a reformáció után evangélikus templom lett, 1855-ben restaurálták. Előtte áll Georg Daniel Teutsch szász evangélikus püspök szobra.
A Brukenthal múzeum és képtár, egykor báró Samuel von Brukenthal erdélyi kormányzó kastélya volt. Gyűjteménye az egyik leggazdagabb egész Romániában.
A várostorony 1588-ban épült, tetejéről nagyszerű kilátás nyílik a városra.
A Szentháromság-plébániatemplom 1733-ban épült.
Az Orsolya-apácák temploma 15. századi, 1472-ben épült.
Zsinagóga
A román ortodox székesegyház 1906-ban épült a bizánci Hagia Szophia templom mintájára.
Református templom
A volt városháza épületében történeti múzeum működik.
A felújított főtér és környéke egyedi hangulatú, geometrikus mintában lerakott macskakő térkő-burkolattal, középkori árkádokkal, divatos belsőtervezésű kávézókkal, hangulatos éjszakai kivilágítással nagy látványt nyújt.
Szabadtéri néprajzi múzeum
Patikamúzeum
Történelmi múzeum


== Híres emberek ==

Itt született a 15. században Melchior Miklós alkimista és bölcselő.
Itt született 1493. január 10-én Oláh Miklós királyi kancellár, esztergomi érsek, az ellenreformáció vezéralakja.
Itt született 1663-ban Köleséri Sámuel természettudós.
Itt született 1719. július 29-én Michael Agnethler történész.
Itt született 1752. szeptember 25-én Hissmann Mihály filozófus, történetíró.
Itt született 1836. október 14-én Haller Károly jogász, egyetemi tanár, Kolozsvár polgármestere, a magyar országgyűlés főrendiházának tagja
Itt született 1838. január 28-án Koller Károly udvari fényképész, a Ferenc József-rend lovagja.
Itt született 1838. december 29-én Kuun Géza orientalista, történész
Itt született 1857. június 16-án Arthur Arz von Straussenburg császári és királyi vezérezredes
Itt született 1869. július 28-án Soós Károly honvédelmi miniszter.
Itt született 1879. december 23-án Kreybig Lajos agrokémikus, talajtani kutató, az MTA tagja.
Itt született 1882. április 26-án Kiss Géza jogász, jogtörténész, műfordító.
Itt született 1887. február 4-én Szemák Jenő magyar jogász, a Kúria elnöke.
Itt született 1891 december 15-én Nagy Jenő gyógyszerész, gyógyszerészeti szakíró.
Itt született 1894. június 25-én Hermann Oberth fizikus, az űrkutatás egyik úttörője.
Itt született 1895. augusztus 21-én Otto Czekelius építész, aki a kommunista rendszerben meg