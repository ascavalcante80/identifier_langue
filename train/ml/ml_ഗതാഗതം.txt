മനുഷ്യർ, മൃഗങ്ങൾ, കന്നുകാലി, ചരക്കുകൾ, വസ്തുക്കൾ ഇവയിലേതെങ്കിലും ഒരു സ്ഥലത്തുനിന്നും മറ്റൊരു സ്ഥലത്തേക്ക് മാറ്റം ചെയ്യുന്നതിനെ ഗതാഗതം എന്നു പറയുന്നു. കാൽനടയായോ, ചുമന്നുകൊണ്ടോ ആയിരുന്നു പഴയകാലത്ത് ഗതാഗതം നടത്തിയിരുന്നത്. വാഹനങ്ങൾ ഉപയോഗിച്ച് കര, ജലം, വായു, കേബിളുകൾ, പൈപ്പുകൾ എന്നീ മാർഗങ്ങളിലൂടെയാണ് ഇപ്പോൾ ഇത് സാധ്യമാക്കുന്നത്. ഗതാഗതത്തെ വാഹനം, മാർഗ്ഗങ്ങൾ, ഘടന എന്നീ അടിസ്ഥാനത്തിൽ തരംതിരിക്കാം. നാഗരികതയുടെ അടിസ്ഥാനമായ കച്ചവടം എളുപ്പത്തിൽ സാധ്യമാക്കിയത് ഗതാഗതം ആണ്. ഗതാഗത വാഹനങ്ങളുടെ ഉയർന്നുവരുന്ന ഉപയോഗം അന്തരീക്ഷമലിനീകരണത്തിന്റെ ഒരു കാരണമായി കരുതുന്നു.
ഗതാഗതത്തിനായുള്ള അടിസ്ഥാനസൗകര്യങ്ങൾ റോഡുകൾ, റെയിൽ പാതകൾ, ജലപാതകൾ, (കനാലുകൾ ഉൾപ്പെടെ), പൈപ്പ് ലൈനുകൾ എന്നിങ്ങനെയുള്ള യാത്രാപാതകൾ കൂടാതെ യാത്രക്കാരെയും ചരക്കുകളെയും കയറ്റുകയും ഇറക്കുകയും ചെയ്യാവുന്ന റെയിൽ സ്റ്റേഷനുകൾ, ബസ് സ്റ്റേഷനുകൾ, വിമാനത്താവളങ്ങൾ, ഗോഡൗണുകൾ, തുറമുഖങ്ങൾ മുതലായവയാണ്. ഇന്ധനവിതരണ മാർഗ്ഗങ്ങളെയും ഇക്കൂട്ടത്തിൽ പെടുത്താം.
യന്ത്രവാഹനങ്ങളായ ട്രെയിനുകളും ട്രക്കുകളും ബസുകളും ഹെലിക്കോപ്റ്ററുകളും വിമാനങ്ങളും മറ്റും കൂടാതെ സൈക്കിളിലൂടെയും ഉന്തുവണ്ടികളിലൂടെയും ചുമടായും മൃഗങ്ങളെ ഉപയോഗിച്ചും ഗതാഗതം നടക്കുന്നുണ്ട്. ഗതാഗതമേഖല സർക്കാർ നിയന്ത്രണത്തിലോ സ്വകാര്യനിയന്ത്രണത്തിലോ ആവാം.
പൊതുജനയാത്ര സാധാരണഗതിയിൽ ബസുകളും ട്രെയിനുകളും ട്രാമുകളും മറ്റും വഴിയാണ് നടക്കുന്നത്. റോഡുകളിലൂടെ സ്വകാര്യവാഹനങ്ങളിലും പൊതുജനങ്ങൾ സാധാരണഗതിയിൽ യാത്ര ചെയ്യാറുണ്ട്. സമീപകാലത്ത് ചരക്കു ഗതാഗതം കണ്ടൈനറുകളിലാണ് കൂടുതലും നടക്കുന്നത്. ഗതാഗതം ഒരു രാജ്യത്തിന്റെ സാമ്പത്തികവളർച്ചയെ സഹായിക്കുന്ന ഒരു പ്രധാന ഘടകമാണ്. വായൂമലിനീകരണവും ഭൂമിയുടെ വൻ തോതിലുള്ള ഉപയോഗവുമാണ് പ്രധാന ദോഷവശങ്ങൾ.


== ഗതാഗത മാർഗങ്ങൾ ==


=== തലച്ചുമട് ===

മനുഷ്യാദ്ധ്വാനമുപയോഗിച്ച് ചരക്കുകൾ നീക്കുന്നത് പൊതുവിൽ കുറഞ്ഞുവരികയാണ്. പണ്ടുകാലത്ത് പല്ലക്ക് പോലുള്ള സംവിധാനങ്ങൾ ഉപയോഗിച്ച് തലച്ചുമടായി മനുഷ്യരെത്തന്നെ ഒരിടത്തുനിന്ന് മറ്റൊരിടത്തേയ്ക്ക് കൊണ്ടുപോയിരുന്നു. മനുഷ്യാദ്ധ്വാനമുപയോഗിക്കുന്ന സൈക്കിൾ ഉന്തുവണ്ടി മുതലായ സംവിധാനങ്ങൾ ഇപ്പോഴും പ്രചാരത്തിലുണ്ട്.
മനുഷ്യന് ഒരിടത്തുനിന്ന് മറ്റൊരിടത്തേയ്ക്ക് നടന്നുപോകാൻ അടിസ്ഥാനസൗകര്യങ്ങളുടെ ആവശ്യമില്ലെങ്കിലും യാത്ര സുഖകരമാക്കാൻ പാതകൾ സഹായകമാണ്. തുഴഞ്ഞുപോകാവുന്ന തോണികൾ മനുഷ്യാധ്വാനം മൂലമാണ് പ്രവർത്തിക്കുന്നത്. മനുഷ്യാദ്ധ്വാനം മൂലം പ്രവർത്തിക്കുന്ന വിമാനം പോലും കണ്ടുപിടിക്കപ്പെട്ടിട്ടുണ്ട്.


=== മൃഗങ്ങളെ ഉപയോഗിച്ചുള്ള ചരക്കുനീക്കം ===

കഴുത,കുതിര,ഒട്ടകം എന്നീ ജീവികളെയാണ് ഇതിനായി മനുഷ്യർ ആശ്രയിക്കുന്നത്. മനുഷ്യർ മൃഗങ്ങളുടെ പുറത്തുകയറി സഞ്ചരിക്കുകയും, മൃഗങ്ങളെക്കൊണ്ട് ചരക്കെടുപ്പിക്കുകയും വാഹനങ്ങൾ വലിക്കാൻ അവയെ ഉപയോഗിക്കുകയും ചെയ്യുന്നുണ്ട്.


=== റോഡ് ഗതാഗതം ===

രണ്ട് സ്ഥലങ്ങൾക്കിടയിലുള്ള തിരിച്ചറിയാവുന്നതരത്തിലുള്ള നടപ്പാതയെയോ, നിരപ്പാക്കി ടാർ ചെയ്ത പാതയെയോ റോഡ് എന്നുപറയാറുണ്ട്.  റോഡുകളുടെ പ്രതലം നിരപ്പുള്ളതാക്കാൻ കട്ടിയുള്ളതരം മണ്ണിടുകയോ, കരിങ്കൽ ചീളുകൾ വിരിക്കുകയോ ടാർ, കോൺക്രീറ്റ് മുതലായ മാർഗ്ഗങ്ങൾ ഉപയോഗിച്ച് ഉറപ്പുള്ളതാക്കുകയോ ചെയ്യാറുണ്ട്.  ഇത്തരം പ്രവൃത്തികൾ ചെയ്തില്ലെങ്കിലും പാതകൾ ഗതാഗതത്തിനുപയോഗിക്കാൻ സാധിക്കും. പഴയകാലറോഡുകൾ മിക്കതും ഒരുവിധത്തിലുള്ള നിർമ്മാണപ്രവർത്തനങ്ങളും നടത്താത്ത പാതകളായിരുന്നു.  ജനവാസപ്രദേശങ്ങളിലെ റോഡുകൾ ഗതാഗതത്തിനെന്നതിലുപരി പൊതുസ്ഥലം എന്ന നിലയ്ക്കും ഉപയോഗപ്പെടുത്താറുണ്ട്. 
ഇപ്പോൾ സർവസാധാരണമായ വാഹനങ്ങൾ യന്ത്രമുപയോഗിച്ച് പ്രവർത്തിക്കുന്നവയാണ്. ബസുകൾ, ട്രക്കുകൾ, ഇരുചക്രവാഹനങ്ങൾ എന്നീ യന്ത്രവൽകൃതവാഹനങ്ങൾ കൂടാതെ സൈക്കിളുകൾ, കാൽ നടയാത്രക്കാർ എന്നിവരും റോഡുകൾ ഉപയോഗിക്കുന്നുണ്ട്. യന്ത്രവൽകൃതവാഹനങ്ങളണ്ണ്് നഗരങ്ങളിലെ ശബ്ദമലിനീകരണത്തിനും വായൂമലിനീകരണത്തിനും പ്രധാന കാരണക്കാർ. ഏറ്റവും ചെലവ് കുറഞ്ഞ യാത്രാമാർഗ്ഗം ബസുകളാണ്. ചരക്കുനീക്കത്തിന്റെ ആദ്യത്തെയും അവസാനത്തെയും ഘട്ടം മിക്കപ്പോഴും റോഡുമാർഗ്ഗമായിരിക്കും.


=== റെയിൽ‌ ഗതാഗതം ===

റെയിലുകൾ അഥവാ പാളങ്ങളിൽക്കൂടി ചലിക്കുന്നതും ചക്രമുള്ളതുമായ വാഹനങ്ങൾ ഉപയോഗിച്ച് യാത്രക്കാരെയും ചരക്കും നീക്കുന്നതിനെയാണ്‌ റെയിൽ ഗതാഗതം എന്നു പറയുന്നത്. സാധാരണ റെയിൽ പാളങ്ങൾ പൊതുവേ സ്റ്റീൽ ‍കൊണ്ടു നിർമിച്ചതും കുറുകെയുള്ള ബീമുകളാൽ സ്ഥിരപ്പെടുത്തിയതും സമാന്തരവുമായ രണ്ടു റെയിലുകൾ കൊണ്ട് നിർമിച്ചവയാണ്‌. പ്രസ്തുത ബീമുകൾ സമാന്തര റെയിലുകൾ തമ്മിൽ തുല്യ അകലം ഉറപ്പുവരുത്തുന്നു. ഈ അകലത്തിന്‌ "ഗേജ്" എന്ന് പറയപ്പെടുന്നു. പാളങ്ങൾ കരിങ്കൽച്ചീളുകളും ഗ്രാവലും മറ്റും നിറച്ച് ബലപ്പെടുത്തിയതോ കോൺക്രീറ്റ് കൊണ്ട് നിർമിച്ചതോ ആയ അടിത്തറയിലാണ് സാധാരണ സ്ഥാപിക്കുക. ഒറ്റ പാളത്തിൽ സഞ്ചരിക്കുന്ന മോണോറെയിൽ, കാന്തികവികർഷണം മൂലം പ്രവർത്തിക്കുന്ന മാഗ്ലെവ് തുടങ്ങിയവ റെയിൽ സഞ്ചാരത്തിനുപയോഗിക്കുന്ന മാർഗ്ഗങ്ങളാണ്.
ട്രെയിനിൽ സാധാരണഗതിയിൽ ഒന്നിലധികം പരസ്പരബന്ധിതഭാഗങ്ങളുണ്ടായിരിക്കു. ഒറ്റ എഞ്ചിനാണ് സാധാരണഗതിയിൽ മുന്നോട്ടുപോകാനുള്ള ശക്തി നൽകുന്നത്. യാത്രക്കാരെയും ചരക്കുകളും കൊണ്ടുപോകാൻ ഈ മാർഗ്ഗം ഉപയോഗിക്കപ്പെടുന്നുണ്ട്. ആവിയന്ത്രമോ, ഡീസലോ, വൈദ്യുതിയോ കൊണ്ടാണ് എഞ്ചിൻ പ്രവർത്തിക്കുന്നത്. ഒന്നിൽ കൂടുതൽ എഞ്ചിനുകൾ ഒരുട്രെയിനിൽ ഘടിപ്പിക്കുക സാദ്ധ്യമാണ്. പണ്ടുകാലത്ത് കുതിരകൾ വലിക്കുന്ന ട്രെയിനുകൾ നിലവിലുണ്ടായിരുന്നു. കേബിളുകൾ ഉപയോഗിച്ച് വലിക്കുന്ന ട്രെയിനുകളും, മറ്റും നിലവിലുണ്ട്. ഘർഷണം കുറവായതിനാൽ റോഡിലൂടെയുള്ള ഗതാഗതത്തേക്കാൾ ലാഭകരമാണ് ട്രെയിനുകൾ (കപ്പലുകളാണ് ഇവയേക്കാൾ ലാഭകരം).
ചരക്കുകൾ നീക്കുന്ന ട്രെയിനുകൾ മനുഷ്യപ്രയത്നത്താൽ ചരക്കിന്റെ കയറ്റിറക്ക് നടക്കുന്ന തരവും കണ്ടെയ്നറുകൾ കയറ്റുന്ന തരവുമുണ്ട്.


=== വ്യോമഗതാഗതം ===

വിമാനങ്ങൾ ഉപയോഗിച്ച് യാത്രക്കാരെയും ചരക്കും ഒരു സ്ഥലത്തുനിന്നു മറ്റൊരിടത്തേക്ക് മാറ്റുന്നതിനാണ് വ്യോമഗതാഗതം എന്നു പറയുന്നത്. ഇവ കൂടുതലായും വളരെ ദൂരത്തേക്ക് പെട്ടെന്ന് ചരക്കെത്തിക്കാനുള്ള ഉപാധിയായി ഉപയോഗിക്കുന്നു. കുറഞ്ഞ ദൂരങ്ങളിലേയ്ക്ക് (പ്രത്യേകിച്ച് എത്തിപ്പെടാൻ ബുദ്ധിമുട്ടുള്ള സ്ഥലങ്ങളിൽ) ഹെലിക്കോപ്റ്ററുകൾ ഉപയോഗിക്കാറുണ്ട്.  2009-ലെ കണക്കനുസരിച്ച് ഏതുസമയവും അഞ്ചുലക്ഷം ആൾക്കാർ വിമാനങ്ങളിൽ യാത്ര ചെയ്തുകൊണ്ടിരിക്കുകയായിരിക്കുമത്രേ. 
വിമാനങ്ങൾ ചിറകുകൾക്ക് മുകളിലൂടെയും താഴെക്കൂടിയും വായു നീങ്ങുന്നതുമൂലമുണ്ടാകുന്ന മർദ്ദവ്യത്യാസത്താലാണ് പറക്കുന്നത്. ഹെലിക്കോപ്റ്ററുകൾ അവയ്ക്കു മുകളിൽ ഘടിപ്പിച്ചിട്ടുള്ള ഒന്നോ അതിലധികമോ പങ്കകൾ കറങ്ങുന്നതുമൂലം നേരിട്ടുലഭിക്കുന്ന ഉയർച്ച മൂലമാണ് പറക്കുന്നത്. ജൈറോപ്ലെയിൻ എന്നയിനത്തിൽ ഈ രണ്ടുസംവിധാനങ്ങളും ഉപയോഗപ്പെടുത്തുന്നു.
വിമാനങ്ങൾക്ക് പറന്നുയരാനും ഇറങ്ങാനുമാവശ്യമായ അടിസ്ഥാനസൗകര്യമാണ് വിമാനത്താവളങ്ങൾ. ചില വിമാനങ്ങൾക്ക് ജലോപരിതലത്തിൽ നിന്ന് പറന്നുയരാനും ഇറങ്ങാനും സാധിക്കും.
ജെറ്റുവിമാനങ്ങൾക്ക് മണിക്കൂറിൽ 955 കിലോമീറ്റർ വരെയും ഒറ്റ എഞ്ചിനുള്ള വിമാനങ്ങൾക്ക് മണിക്കൂറിൽ 555 കിലോമീറ്റർ വരെയും വേഗത ലഭിക്കും.


=== ജലഗതാഗതം ===

കടൽ, കായൽ, കനാൽ, നദി തുടങ്ങി ജലത്തിൽ കൂടിയുള്ള ഗതാഗതമാണ് ജലഗതാഗതം. കപ്പലുകളോ നൗകകളോ തോണികളോ ഉപയോഗിച്ചാണ് ഇത് സാധ്യമാകുന്നത്. പൊങ്ങിക്കിടക്കുക അത്യന്താപേക്ഷിതമായതിനാൽ ജലയാനങ്ങളുടെ പുറംചട്ട (ഹൾ) ഉണ്ടാക്കുന്ന പ്രക്രീയയാണ് നിർമിതിയുടെ പ്രധാന ഭാഗം.
പത്തൊൻപതാം നൂറ്റാണ്ടിൽ ആവികൊണ്ടു പ്രവർത്തിക്കുന്ന ചക്രം വെള്ളത്തിനെ പിന്നിലേയ്ക്ക് തള്ളുന്നതുവഴി സഞ്ചരിക്കുന്ന ആവിക്കപ്പലുകൾ ആദ്യമായി നിർമ്മിക്കപ്പെട്ടു. ആവി ബോയിലറിൽ വിറകോ, കൽക്കരിയോ കത്തിച്ച് വെള്ളം ചൂടാക്കിയാണ് ഉണ്ടാക്കിയിരുന്നത്. ഇത്തരം ബാഹ്യദഹന രീതി പിൽക്കാലത്ത് ആന്തരദഹന യന്ത്രങ്ങൾക്ക് വഴിമാറുകയുണ്ടായി. അന്തർവാഹിനികൾ, വലിയ വിമാനവാഹിനികൾ എന്നിവ പോലെയുള്ള നൗകകളിൽ ന്യൂക്ലിയാർ ഇന്ധനമുപയോഗിച്ചാണ് യാത്ര സാദ്ധ്യമാകുന്നത്. വിനോദത്തിനും പരിശീലനത്തിനും മറ്റുമുപയോഗിക്കുന്ന നൗകകൾ ഇപ്പോഴും കാറ്റുപയോഗിക്കുന്നുണ്ട്. ജെറ്റ് ബോട്ടുകൾ വെള്ളമുപയോഗിച്ചുള്ള ഒരു ജെറ്റാണ് യന്ത്രത്തിന്റെ സ്ഥാനത്ത് ഉപയോഗിക്കുന്നത്. ഹോവർക്രാഫ്റ്റുകൾ താഴേയ്ക്ക് കാറ്റടിക്കുന്ന തരം വലിയ ഫാനുകളാണ് ഉപയോഗിക്കുന്നത്.
വേഗം കുറവാണെങ്കിലും ആധുനിക കടൽഗതാഗതം വൻ തോതിൽ കുറഞ്ഞ ചിലവിൽ ചരക്കുകൊണ്ടുപോകാൻ ഉത്തമമായ രീതിയാണ്. 2007-