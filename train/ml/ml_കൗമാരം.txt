മനുഷ്യജീവിതത്തിൽ ബാല്യത്തിനും യൗവനത്തിനും ഇടയ്ക്കുള്ള, ശാരീരികവും മാനസികവുമായ സങ്കീർണ്ണ പരിവർത്തനഘട്ടമാണ് കൗമാരം (Adolescence). ലോകാരോഗ്യസംഘടനയുടെ (WHO) നിർവ്വചനമനുസരിച്ച് കൗമാരം 10 വയസ്സുമുതൽ 19 വയസ്സുവരെയുള്ള വളർച്ചാ-വികാസഘട്ടമാണ്.  ശാരീരിക വളർച്ചയ്ക്കൊപ്പം മാനസികവളർച്ചയും ഉണ്ടാകുന്നതിനാൽ ചിന്താരീതിയിലും വൈകാരികമണ്ഡലത്തിലും കാര്യമായ വ്യതിയാനങ്ങൾ രൂപപ്പെടുന്നതിനാൽ ഈ കാലഘട്ടം മനഃശാസ്ത്രജ്ഞരുടേയും ശിശുഗവേഷകരുടേയും വിദ്യാഭ്യാസ വിചക്ഷണരുടേയും സവിശേഷ ശ്രദ്ധ ആകർഷിക്കുന്നു. ഹോർമോണുകളുടെ ഉത്പാദനത്തിലുണ്ടാകുന്ന മാറ്റങ്ങൾ, ചുറ്റുപാടുകൾ ഏൽപ്പിക്കുന്ന സംഘർഷങ്ങൾ, സംസ്കാരം, ആചാരം, പാരമ്പര്യം എന്നിവയുടെ സ്വാധീനം, പോഷകാഹാരം, മാധ്യമങ്ങളുടെ സ്വാധീനം എന്നിവയെല്ലാം ഈ കാലഘട്ടത്തിൽ ശരീരത്തിന്റെയും മനസ്സിന്റേയും വളർച്ചാ-വികാസങ്ങളെ ബാധിക്കുന്നു. ലൈംഗികവളർച്ചയും പക്വതയും ആർജ്ജിക്കുന്ന പ്രായവുമാണിത്. മദ്യം, മയക്കുമരുന്ന്, ആത്മഹത്യ, അനാവശ്യ ഗർഭധാരണം, ലൈംഗിക പരീക്ഷണങ്ങൾ, ലൈംഗികരോഗങ്ങൾ എന്നിവയെല്ലാം ഈ ഘട്ടത്തിൽ സമ്മർദ്ദഘടകങ്ങളാകുന്നുണ്ട്. ഇവയെ അതിജീവിക്കുന്നതിനും സ്വാഭാവിക ശാരീരിക-മാനസിക വികാസത്തിന് ഉതകുംവിധം കൗമാരമനസ്സുകളെ പാകപ്പെടുത്തുന്നതിനും അധ്യാപകർക്കും രക്ഷകർത്താക്കൾക്കും മാധ്യമങ്ങൾക്കും സമൂഹത്തിനും ബാദ്ധ്യതയുണ്ട്. 
ലോകത്താകെ 1.2 ബില്യൺ കൗമാരപ്രായക്കാരുണ്ട്. അവരിൽ 243 ദശലക്ഷം പേരും ഇന്ത്യക്കാരാണ്. 


== പ്രായപൂർത്തിയെത്തലും കൗമാരമാറ്റങ്ങളും ==
കൗമാരകാലം ആരംഭിക്കുന്നത് ലൈംഗികവളർച്ച ത്വരിതപ്പെടുന്നതോടെയാണ്. ദ്വിതീയ ലൈംഗികസ്വഭാവങ്ങൾ പ്രത്യക്ഷപ്പെടുന്ന സമയമാണിത്. ഈ കാലഘട്ടത്തിലുണ്ടാകുന്ന മുഖ്യമാറ്റങ്ങളെ ഇങ്ങനെ ക്രോഡീകരിക്കാം.
ഗുഹ്യരോമങ്ങളുടെ വളർച്ച- ഒൻപത്- പത്ത് വയസ്സിൽ പെൺകുട്ടികളിൽ ഗുഹ്യരോമവളർച്ച തുടങ്ങി, പതിമൂന്ന്- പതിന്നാല് വയസ്സോടെ രോമവളർച്ച പൂർത്തിയാകുന്നു. പെൺകുട്ടികൾക്കും ആൺകുട്ടികൾക്കും സവിശേഷ രോമക്രമം (pattern of hair growth) രൂപപ്പെടുന്നു. ഗുഹ്യഭാഗങ്ങളിൽ ആദ്യം രൂപപ്പെടുന്ന നീളമുള്ള, നേരിയ രോമങ്ങൾ ക്രമേണ കൂടുതൽ കറുത്ത് വയറിലേയ്ക്കും തുടകളിലേയ്ക്കും വ്യാപിക്കുന്നു. ആൺകുട്ടികളിലെ മുഖരോമവളർച്ച കൗമാരത്തിന്റെ മുഖ്യലക്ഷണമാണ്. എങ്കിലും ഇത് വ്യക്തമാകാതെ കൗമാരം കടക്കുന്നവരുമുണ്ട്.
പെൺകുട്ടികളിലെ സ്തനവളർച്ച- എട