Η Ρεϋνιόν (γαλλικά: Réunion ή επίσημα La Réunion, αρχαιότερη ονομασία Île Bourbon) είναι ηφαιστειογενές νησί στον Ινδικό ωκεανό, ανατολικά της Μαδαγασκάρης και νοτιοδυτικά του Μαυρίκιου. Έχει πρωτεύουσα το Σαιν-Ντενί. Αποτελεί υπερπόντια περιοχή της Γαλλίας από το 1946. Είναι επίσης η πιο απομακρυσμένη περιοχή της Ευρωπαϊκής Ένωσης και έχει ως νόμισμα το ευρώ.


== ΙστορίαΕπεξεργασία ==

Άραβες ναυτικοί που πρώτοι προσέγγισαν το νησί αυτό, το ονόμασαν Adna Al Maghribain (“Δυτικό Νησί”). Οι πρώτοι Ευρωπαίοι που έφτασαν στο νησί και το βρήκαν ακατοίκητο ήταν οι Πορτογάλοι, το 1635, και του έδωσαν την ονομασία Santa Apollonia, από την Αγία Απολλωνία.
Το νησί κατακτήθηκε στη συνέχεια από τους Γάλλους και ήταν κάτω από τη διοίκηση του Πορτ Λουί στο Μαυρίκιο. Αν και η γαλλική σημαία υψώθηκε για πρώτη φορά στο νησί το 1638, η (τότε ονομαζόμενη) Σάντα Απολλόνια επίσημα προσαρτήθηκε στη Γαλλία το 1642, όταν αποβιβάστηκαν στο νησί Γάλλοι κατάδικοι από τη Μαδαγασκάρη. Μετά την επιστροφή τους στην ηπειρωτική Γαλλία αρκετά χρόνια μετά, το νησί πήρε την ονομασία Ιλ Μπουρμπόν το 1649, από τον βασιλικό οίκο των Βουρβώνων.
Η ονομασία Ρεϊνιόν δόθηκε στο νησί το 1793 με απόφαση του κυβερνώντος συμβουλίου μετά την πτώση του Οίκου των Βουρβώνων στη Γαλλία, για να τιμηθεί η επανένωση (reunion στα γαλλικά) των επαναστατών από τη Μασσαλία με την Εθνική Φρουρά στο Παρίσι, η οποία έγινε στις 10 Αυγούστου του 1792. Το 1801, το νησί ονομάστηκε Νήσος Βοναπάρτη, προς τιμή του Ναπολέοντα Βοναπάρτη. Το 1810, στο νησί εισέβαλε μία μοίρα του βρετανικού βασιλικού πολεμικού ναυτικού με κυβερνήτη τον Τζόσιας Ρόλεϊ, ο οποίος χρησιμοποίησε ξανά το παλαιότερο όνομα Ιλ Μπουρμπόν. Όταν το νησί επανήλθε στη Γαλλία μετά τη συνδιάσκεψη της Βιέννης το 1815, το νησί κράτησε το όνομα Μπουρμπόν μέχρι και την πτώση της επανίδρυσης του οίκου των Βουρβώνων, και στη συνέχεια κατά τη γαλλική επανάσταση του 1848, επέστρεψε στην ονομασία Ρεϊνιόν.
Η ιστορική εξέλιξη και ο εποικισμός του, ξεκίνησε τον 17ο αιώνα με τη μετανάστευση Αφρικανών, Κινέζων, Μαλαισίων και Ινδών, κάτω από τη γαλλική εποπτεία, σχηματίζοντας ένα ιδιαίτερο τοπικό μίγμα πληθυσμού. Η διάνοιξη της διώρυγας του Σουέζ το 1869, μείωσε τη σημασία του νησιού ως ενδιάμεσου σταθμού για τη ναυτική διαδρομή των ανατολικών Ινδιών.
Κατά τον Β' Παγκόσμιο Πόλεμο, η Ρεϊνιόν ήταν κάτω από την εξουσία του καθεστώτος του Βισύ μέχρι τις 30 Νοεμβρίου του 1942, όταν το