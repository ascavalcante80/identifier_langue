Η Βικτωρία (αγγλ.: Victoria) είναι η πρωτεύουσα της καναδικής επαρχίας της Βρετανικής Κολομβίας. Η πόλη είναι χτισμένη στο νότιο άκρο της νήσου Βανκούβερ και στην βόρεια πλευρά των Στενών Χουάν ντε Φούκα. Η Βικτώρια έχει πληθυσμό 80.017 κατοίκους (απογραφή 2011) ενώ το ευρύτερο πολεοδομικό συγκρότημα της Βικτωρίας έχει πληθυσμό 344.615 κατοίκους (απογραφή 2011) και είναι το δεύτερο μεγαλύτερο σε πληθυσμό αστικό κέντρο της Βρετανικής Κολομβίας μετά την πόλη του Βανκούβερ, και το 14ο μεγαλύτερο αστικό κέντρο του Καναδά.
Ωστόσο, το ευρύτερο πολεοδομικό συγκρότημα της Βικτωρίας αποτελείται από δεκατρείς δήμους. Ο Δήμος της Βικτωρίας (αγγλ.: City of Victoria) έχει πληθυσμό 80.017 κατοίκους και αποτελεί τον 14ο σε πληθυσμό δήμο της Βρετανικής Κολομβίας.


== Ιστορία ==
Πριν από την άφιξη των ευρωπαίων εξερευνητών και εποίκων, στην περιοχή της σημερινής Βικτωρίας κατοικούσαν αυτόχθονες Σογκίς (αγγλ., Songish ή Songhees). Στα τέλη του 18ου αι., τις ακτές αυτές τις εξερεύνησαν ισπανοί και βρετανοί θαλασσοπόροι. Το 1843, η βρετανική Εταιρεία του Κόλπου Χάντσον (αγγλ., Hudson's Bay Company), που είχε τα αποκλειστικά δικαιώματα στο εμπόριο γούνας από τον κεντρικό και δυτικό Καναδά, έκτισε στην περιοχή το Οχυρό Καμοσάν (αγγλ., Fort Camosun), το οποίο κατόπιν μετονομάστηκε Οχυρό Βικτώρια προς τιμή της βρετανής βασίλισσας της εποχής εκείνης.
Το 1849, οι Βρετανοί δημιούργησαν την Αποικία της Νήσου Βανκούβερ και όρισαν το Οχυρό Βικτωρία ως πρωτεύουσα της νεοσύστατης αποικίας. Το 1862, το Οχυρό έγινε δήμος και το 1871, όταν η Βρετανική Κολομβία έγινε μέλος της Καναδικής Συνομοσπονδίας, η πόλη ανακηρύχθηκε πρωτεύουσα της νέας καναδικής επαρχίας.
Από τον καιρό πριν από την προσχώρηση της Βρετανικής Κολομβίας στην Καναδική Συνομοσπονδία, η Βικτώρια αποτελούσε την μεγαλύτερη βάση του Βρετανικού Πολεμικού Ναυτικού στον ΒΑ Ειρηνικό Ωκεανό. Σήμερα αποτελεί την μεγαλύτερη δυτική βάση του Καναδικού Πολεμικού Ναυτικού. Η πόλη γνώρισε μεγάλη ανάπτυξη στα τέλη του 19ου αι. και στις αρχές του 20ού αι., γεγονός που καθρεπτίζεται στην χαρακτηριστική βικτωριανή αρχιτεκτονική των κτιρίων της.


== Κλίμα ==

Η Βικτώρια έχει σχετικά ήπιο σχεδόν μεσογειακό κλίμα, με θερμοκρασίες που δεν ξεπερνούν τους 30 °C, αλλά ούτε κατεβαίνουν πιο κάτω από –5 °C. Οι χειμώνες είναι υγροί με λίγες χιονοπτώσεις, ενώ τα καλοκαίρια ήπια και ξηρά. Εξαιτίας του κλίματός της, η πόλη έχει δυσανάλογα υψηλό πληθυσμό γερόντων, επειδή πολλοί συνταξιούχοι προτιμούν να ζήσουν σ' αυτήν την πόλη τα τελευταία χρόνια της ζωής τους.


== Πολιτιστική και κοινωνική ζωή ==
Εκτός από διοικητικό κέντρο, η Βικτωρία, με τα όμορφα κτίρια και τα ανθοστόλιστα πάρκα, αποτελεί σημαντικό τουριστικό κέντρο. Περισσότεροι από 3,5 εκατομμύρια τουρίστες επισκέπτονται κάθε χρόνο την πόλη.
Στην Βικτώρια βρίσκεται επίσης και η παλαιότερη Κινεζούπολη (Chinatown) του Καναδά. Κοντά στην πόλη, βρίσκεται και βάση συντάγματος του Καναδικού Στρατού, το οποίο είναι γνωστό για την στρατιωτική του μπάντα. Τα καλοκαίρια, ο επισκέπτης μπορεί να απολαύσει και συναυλίες της Συμφωνικής Ορχήστρας της πόλης.
Στην Βικτώρια έχει την έδρα του το ομώνυμο πανεπιστήμιο (αγγλ., Uni