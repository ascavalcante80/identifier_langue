Η Γιαουντέ (Yaoundé) είναι πόλη της Αφρικής. Είναι η πρωτεύουσα του Καμερούν και η δεύτερη σε πληθυσμό πόλη της χώρας αυτής μετά την Ντουάλα. Η Γιαουντέ βρίσκεται μεταξύ του κέντρου του Καμερούν και του νότιου μέρους της ακτής της χώρας, σε γεωγραφικό πλάτος 3° 52΄ βόρειο και γεωγραφικό μήκος 11° 31΄ ανατολικό, χτισμένη σε υψόμετρο 725 ως 750 m περίπου πάνω από την επιφάνεια της θάλασσας, και το 2005 είχε πληθυσμό 1.430.000 κατοίκους. Η ώρα (πολιτικός χρόνος) της Γιαουντέ είναι μία ώρα πίσω από την αντίστοιχη ώρα Ελλάδας.


== Ιστορία ==
Η Γιαουντέ ιδρύθηκε το 1888 από Γερμανούς εμπόρους ως μια βάση για το εμπόριο του ελεφαντόδοντου και κέντρο αγροτικών ερευνών. Κατά τον Α΄ Παγκόσμιο Πόλεμο καταλήφθηκε από τους Βέλγους. Μετά την ήττα της Γερμανίας η Γαλλία υπερίσχυσε ως αποικιακή δύναμη στο ανατολικό Καμερούν και η Γιαουντέ έγινε η πρωτεύουσα του Γαλλικού Καμερούν και συνέχισε να είναι η πρωτεύουσα της Δημοκρατίας του Καμερούν μέχρι σήμερα.


== Αξιοθέατα ==

Το κέντρο της πόλεως φιλοξενεί κυβερνητικές υπηρεσίες, μερικά ξενοδοχεία και την κεντρική αγορά. Στη συνοικία Bastos βρίσκονται οι περισσότερες πρεσβείες και οι Ευρωπαίοι κάτοικοι (οι περισσότεροι διπλωμάτες των χωρών τους). Το προεδρικό ανακτορικό συγκρότημα βρίσκεται στη συνοικία Etoudi.
Αξιόλογος είναι ο καθεδρικός ναός της Γιαουντέ, και ενδιαφέροντα αξιοθέατα αποτελούν το Μουσείο Τέχνης του Καμερούν (στεγαζόμενο σε μια πρώην μονή Βενεδικτίνων), το Εθνικό Μουσείο (στεγαζόμενο στο παλαιό προεδρικό ανάκτορο) και το Μουσείο Afhemi. Υπάρχει και ένας μικρός ζωολογικός κήπος στη συνοικία Mvog-Betsi.


== Οικονομία και συγκοινωνίες ==
Οι μεγαλύτερες βιομηχανίες στην πόλη είναι η καπνοβιομηχανία, τα γαλακτοκομικά προϊόντα, οι ζυθοποιίες, οι κεραμοποιίες, οι υαλουργίες και η ξυλεία. Η Γιαουντέ αποτελεί διαμετακομιστικό κέντρο για τον καφέ, το κακάο, την καρύδα, τη ζάχαρη από ζαχαροκάλαμο και το ελαστικό.
Το «Διεθνές Αεροδρόμιο Yaoundé Nsimalen» είναι αρκετά μεγάλο, ενώ το γειτονικό «Αεροδρόμιο Yaoundé» είναι στρατιωτικό. Η Γιαουντέ συνδέεται σιδηροδρομικά με το μεγάλο λιμάνι της Ντουάλα στα δυτικά και με το Νγκαουντερέ στα βόρεια. Πολυάριθμες εταιρείες υπεραστικών λεωφορείων προσφέρουν τις υπηρεσίες τους, ιδίως για τη διαδρομή Γιαουντέ-Ντουάλα (περίπου τρεις ώρες), όπου έχουν σημειωθεί αρκετά θανατηφόρα τροχαία δυστυχήματα. Η κυκλοφορία μέσα στην πόλη μπορεί να είναι μεγάλη τις καθημερινές, αλλά μηδαμινή τα Σαββατοκύριακα.


== Αγορές ==

Οι αγορές Mokolo και Mfoundi ξεχωρίζουν ανάμεσα στις πολλές αγορές της Γιαουντέ. Υπάρχουν και κάποια σούπερ-μάρκετ στο κέντρο, όπως το "Score".


== Αθλητισμός ==
Η εθνική ομάδα ποδοσφαίρου παίζει συχνά με έδρα το Stade Omnisports ή Ahmado