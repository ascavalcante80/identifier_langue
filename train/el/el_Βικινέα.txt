Τα Βικινέα (Wikinews) είναι ένα ελεύθερου περιεχομένου ειδησεογραφικό wiki και ένα από τα εγχειρήματα της Wikimedia Foundation. Ο Τζίμι Γουέιλς έχει διαχωρίσει τα Βικινέα από την Βικιπαίδεια λέγοντας ότι «στα Βικινέα κάθε άρθρο πρέπει να γραφεί σαν δημοσιογραφικό άρθρο διαφορετικό από ένα εγκυκλοπαιδικό άρθρο». Η πολιτική της ουδέτερης οπτικής γωνίας, που εφαρμόζεται στα Βικινέα τα διακρίνει από άλλες προσπάθειες δημοσιογραφίας των πολιτών όπως το Indymedia και τα OhmyNews. Σε αντίθεση με τα περισσότερα εγχειρήματα του Wikimedia, τα Βικινέα επιτρέπουν την πρωτότυπη εργασία με τη μορφή ρεπορτάζ και συνεντεύξεων Τα αγγλικά Βικινέα είναι το μόνο εγχείρημα του Wikimedia χορηγεί δημοσιογραφική κάρτα σε δημοσιογράφους που επιλέγονται από την κοινότητα.


== Ιστορία ==
Η πρώτη καταγεγραμμένη πρόταση για τη δημιουργία ενός ειδησεογραφικού βίκι του Wikimedia ήταν μία ανώνυμη καταχώριση δύο σειρών τον Ιανουάριο του 2003 στο Meta-Wiki. Ο Ντάνιελ Άλστον (Daniel Alston) συντάκτης της Αγγλικής Βικιπαίδειας με το όνομα χρήστη Fonzy, ισχυρίστηκε ότι ήταν αυτός που την καταχώρισε.
Ο Άλστον δεν αναμείχθηκε στην ανάπτυξη του εγχειρήματος και η πρόταση του επαναδιατυπώθηκε από το Γερμανό ανεξάρτητο δημοσιογράφο, μηχανικό λογισμικού και συγγραφέα Έρικ Μόλλερ. (Erik Möller). Η πρόταση περιελάμβανε τη δημιουργία ενός αδερφού εγχειρήματος που θα κάλυπτε «ειδήσεις ευρείας θεματολογίας, χωρίς προκαταλήψεις και με λεπτομέρεια». Αρχικά υπήρξε αντίθεση από πολλούς μακροχρόνιους χρήστες της Βικιπαίδειας, οι οποίοι επισήμαναν κυρίως την υπάρχουσα κάλυψη των τρεχόντων γεγονότων από τη Βικιπαίδεια. Αυτό αποτέλεσε αφορμή για μακροσκελείς συζητήσεις και προτάσεις για το πώς η καινούρια ιδέα θα μπορούσε να εισαχθεί σαν ένα νέο εγχείρημα του Wikimedia.

Το Νοέμβριο του 2004, δημιουργήθηκε ένα δοκιμαστικό wiki, το οποίο αποτελούσε δείγμα για τον τρόπο λειτουργίας μια συνεργατικής ιστοσελίδας ειδήσεων. Το Δεκέμβριο του ίδιου έτους η ιστοσελίδα πέρασε στο στάδιο βήτα. Την ίδια περίοδο δημιουργήθηκε και μία γερμανικη έκδοση. Σύντομα ξεκίνησαν και εκδόσεις στα ιταλικά, Δανικά, γαλλικά, ισπανικά, σουηδικά, βουλγάρικα, πολωνικά, πορτογαλικά, ρουμάνικα, ουκρανικά, σέρβικα, γιαπωνέζικα, ρώσικα, εβραϊκά, αραβικά, ταϊλανδέζικα, νορβηγικά, και στα κινέζικα, με αυτή τη χρονική σειρά.
Στις 13 Μαρτίου του 2005, η αγγλική έκδοση των Βικινέων έφτασε τα 1.000 άρθρα. Από το Σεπτέμβριο του ίδιου έτους, το εγχείρημα διατίθεται με την άδεια Creative Commons Attribution 2.5 license.
Στις 29 Απριλίου του 2006, η αγγλική έκδοση των Βικινέων έφτασε τα 5.000 νέα άρθρα, ενώ στις 5 Σεπτεμβρίου του 2007 τα 10.000.
Στις 15 Μαρτίου του 2011 εγκρίνεται η ελληνική έκδοση των Βικινέων από την Language Committee του Ιδρύματος Wikimedia, ενώ η μετάπτωση από τον Επωαστήρα στην επίσημη ιστοσελίδα http://el.wikinews.org πραγματοποιήθηκε από τις 8 μέχρι τις 10 Απριλίου του 2011. Στις 18 Οκτωβρίου 2011 τα Ελληνικά Βικινέα φτάνουν τις 1000 άρθρα, ενώ στις 15 Αυγούστου 2012 άγγιξαν τα 2000 άρθρα. Σε αριθμό επισκέψεων (pageviews) ξεπέρασαν τις 100.000 το Δεκέμβριο του 2012, έχοντας τον μεγαλύτερο ρυθμό ανάπτυξης σε αναγνωσιμότητα μετά το αντίστοιχο ρωσικό και κορεατικό εγχείρημα.


== Πρόσθετα εγχειρήματα ==
Αν και τα Βικινέα επικεντρώνονται κυρίως σε γραπτά κείμενα, πολλοί χρήστες επεκτείνουν το περιεχόμενο και στη χρήση άλλων μέσων. Σε αυτά περιλαμβάνονται τα Audio Wikinews, που διανέμουν αρχεία ήχου τύπου Ogg Vorbis , τα Wikinews Video 2.0, τα οποία βρίσκονται σε δοκιμαστική βάση και τα Wikinews Print edition, τα οποία αποτελούν μία καθημερινή εκτυπώσιμη έκδοση.
Στις 28 Απριλίου του 2008 τα Βικινέα ξεκίνησαν σχέδια για ένα ραδιόφωνο του Wikimedia το οποίο στοχεύει σε μία 24/7 συνεχή μετάδοση διαφόρων προγραμμάτων και ειδήσεων, κυρίως από τα έργα του Wikimedia. 


== Συνεντεύξεις ==
Οι συντάκτες των Βικινέων έχουν πάρει συνεντεύξεις από αρκετές αξιόλογες προσωπικότητες. Ορόσημο αποτέλεσε η πρώτη συνέντευξη από ηγέτη κράτους που κατόρθωσε ποτέ να πάρει ιστοσελίδα δημοσιογραφίας των πολιτών. Το Δεκέμβριο του 2007, τα Βικινέα πήραν συνέντευξη από τον Ισραηλινό πρόεδρο και κάτοχο του Νόμπελ Ειρήνης, Σιμόν Πέρες. Άλλες σημαντικές συνεντεύξεις περιλαμβάνουν συγγραφείς, ηθοποιούς και πολιτικούς, όπως ο Ογκιστέν Μπιρόγκς (Augusten Burroughs), υποψήφιοι για την προεδρία των ΗΠΑ, ο Τόνι Μπεν, Βρετανός πολιτικός, ο Έρικ Μπογκοσιάν, ο Νικ Σμιθ, ο Τζον Κέι, πολιτικοί από τη Νέα Ζηλανδία και ο συνεφευρέτης του Παγκόσμιου Ιστόυ, Ρόμπερτ Κεγιώ.


== Κριτική ==
Όπως και η Βικιπαίδεια, έτσι και τα Βικινέα δέχονται κριτική για την αντιληπτή αδυναμία τους να παραμείνουν ουδέτερα ή να συμπεριλάβουν μόνο αποδεδειγμένες και αληθείς πληροφορίες. Ο Ρόμπερτ Μακχένρυ, πρώην εκδότης της Εγκυκλοπαίδειας Μπριτάνικα Encyclopædia Britannica άσκησε κριτική στην αξιοπιστία του εγχειρήματος:

Πάνω απ’ όλα, το κύριο ερώτημα σχετικά με τα Βικινέα είναι η αξιοπιστία τους. Η δημιουργία μιας εφημερίδας είναι εξαιρετικά δύσκολη… Κάποιος που θέλει να το κάνει, αλλά δεν ξέρει πως, δε λύνει το πρόβλημα με το να συγκεντρώσει και άλλους που επίσης δε γνωρίζουν.

Ο Μακχένρυ ήταν επιφυλακτικός για τη δυνατότητα των Βικινέων να παρέχουν ουδέτερη πληροφόρηση και για τον ισχυρισμό τους ότι είναι αμερόληπτα. «Η αφέλεια είναι καταπληκτική», δήλωσε.."
Σε μία συνέντευξη της το 2007 η Σου Γκάρντνερ (Sue Gardner), ειδική σύμβουλος του συμβουλίου του Wikimedia Foundation και πρώην επικεφαλής του CBC.ca, απέρριψε τα σχόλια του Μακχένρυ, δηλώνοντας ότι «Η δημοσιογραφία δεν είναι επάγγελμα ... στο επίκεντρο της, είναι απλά μια τέχνη. Και αυτό σημαίνει ότι μπορεί να ασκηθεί από οποιονδήποτε είναι ευαίσθητος και έξυπνος και σκεπτικός και περίεργος… Θυμάμαι εκείνο το πρωί της Virginia Tech – το πρωί που αποφάσισα ότι θέλω να εργαστώ εδώ [WMF]. Η συζήτηση στη σελίδα συζήτησης της ημέρας εκείνης ήταν εξαιρετικά στοχαστ