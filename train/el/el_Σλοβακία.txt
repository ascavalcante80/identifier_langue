Η Σλοβακία (Σλοβάκικα: Slovensko, ή Slovenská Republika) είναι δημοκρατία στην κεντρική Ευρώπη. Η χώρα έχει σύνορα με τη Τσεχία και την Αυστρία στα δυτικά, την Πολωνία βόρεια, την Ουκρανία στα ανατολικά και την Ουγγαρία στα νότια. Ο πληθυσμός της είναι 5.421.349 κάτοικοι, σύμφωνα με επίσημες εκτιμήσεις του 2014. Πρωτεύουσα και μεγαλύτερη πόλη της χώρας είναι η Μπρατισλάβα και δεύτερη μεγαλύτερη πόλη το Κόσιτσε στην ανατολική πλευρά της χώρας. Εθνική εορτή είναι η 1η Σεπτεμβρίου (του 1992, η Ημέρα του Συντάγματος).


== Γεωγραφία ==
Στα δυτικά της χώρας βρίσκονται τα Καρπάθια όρη και στα ανατολικά έχει πεδιάδες. Το υψηλότερο βουνό είναι το Τάτρα. Σημαντικότεροι ποταμοί που διαρρέουν τη χώρα είναι οι: Βα, Χρον, Χόρναντ και Οντάβα. Ο Δούναβης αποτελεί τμήμα των νότιων συνόρων με την Ουγγαρία, ενώ ο Μοράβας αποτελεί τμήμα των συνόρων με την Τσεχία. Το κλίμα της Σλοβακίας είναι ηπειρωτικό.


== Ιστορία ==
Το 1918 η Σλοβακία και οι περιοχές της Βοημίας και της Μοραβίας ενώθηκαν για να σχηματίσουν την Τσεχοσλοβακία. Στο χάος που προέκυψε μετά τη διάλυση της Αυστροουγγαρίας, δημιουργήθηκε για ένα πολύ μικρό διάστημα μια σλοβάκικη σοβιετική Δημοκρατία. Κατά τη διάρκεια του Μεσοπολέμου, η δημοκρατική και ακμάζουσα Τσεχοσλοβακία απειλείτο μόνιμα από τις ρεβιζιονιστικές κυβερνήσεις της Γερμανίας και της Ουγγαρίας, έως ότου τεμαχίστηκε τελικά με τη Συμφωνία του Μονάχου του 1938, όταν η Σλοβακία έγινε χωριστό κράτος που ελεγχόταν από τη ναζιστική Γερμανία. Εντούτοις, το αντιναζιστικό αντιστασιακό κίνημα οργάνωσε μια σφοδρή ένοπλη εξέγερση, γνωστή ως σλοβάκικη εθνική έγερση, το 1944. Μετά από τον Β΄ Παγκόσμιο Πόλεμο η Τσεχοσλοβακία επανενώθηκε και περιήλθε στη σφαίρα επιρροής της Σοβιετικής Ένωσης και του Συμφώνου της Βαρσοβίας.
Την ειρηνική «βελούδινη επανάσταση» και την κατάρρευση του κομμουνιστικού καθεστώτος το 1989 ακολούθησε η διάλυση της Τσεχοσλοβακίας και η ανάδειξη δύο διαδόχων κρατών το 1993. Σλοβακία και Τσεχία έχουν παραμείνει, ωστόσο, στενοί εταίροι, καθώς επίσης και με τις άλλες χώρες της Κεντρικής Ευρώπης μέσα στην ομάδα του "Visegrad".
Η Σλοβακία είναι μέλος της Ευρωπαϊκής Ένωσης από την 1η Μαΐου του 2004. Το Κοινοβούλιο της χώρας υπερψήφισε στις 10 Απριλίου του 2008 τη Μεταρρυθμιστική Συνθήκη της Ευρωπαϊκής Ένωσης μετά από έντονη πολιτική διαμάχη εβδομάδων. Από την 1η Ιανουαρίου 2009, το νόμισμα της χώρας έγινε το ευρώ, σε αντικατάσταση της Κορόνας. Η Σλοβακία ήταν η μοναδική χωρα της Ευρωζώνης, που απέρριψε με ψηφοφορία στο κοινοβούλιο της Σλοβακίας σχεδόν ομόφωνα στις 12 Αυγούστου 2010, τη συμμετοχή της χώρας στον μηχανισμό στήριξης της Ελλάδας.


== Δημογραφία ==
Το 56% του συνολικού πληθυσμού ζει στις πόλεις. Οι κάτοικοι είναι Σλοβάκοι σε ποσοστό σχεδόν 86%, ενώ υπάρχει και μειονότητα Ούγγρων (9%), Ρομά και Ουκρανών. Αναφορικά με τη θρησκεία, επικρατεί ο Χριστιανισμός (Καθολικοί 68,9%, Προτεστάντες 10,8, Έλληνες Καθολικοί 4,1%, Μάρτυρες του Ιεχωβά 0,2%), ενώ αξιοσημείωτο είναι και το ποσοστό των άθεων (13%, σύμφωνα με απογραφή του 2001). Επίσημη γλώσσα είναι τα σλοβακικά. Επίσης, ομιλούνται τα ουγγρικά και Ρομά. Το προσδόκιμο ζωής στον συνολικό πληθυσμό είναι τα 76,88 έτη (εκτ. 2015). Οι άνδρες ζουν 73,3 χρόνια και οι γυναίκες 80,71 χρόνια.


== Διακυβέρνηση ==
Η χ