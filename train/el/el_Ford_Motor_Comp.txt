Η Ford είναι αμερικανική αυτοκινητοβιομηχανία. Επίσημα ονομάζεται Ford Motor Company (FMC) και ιδρύθηκε στις 16 Ιουνίου 1903 από τον Χένρυ Φορντ (Henry Ford) στο Ντιτρόιτ. Η εταιρεία έφερε την επαναστατική καινοτομία στον τρόπο παραγωγής με το μοντέλο Ford Model T του 1908 - 1927, το οποίο καθιέρωσε για πρώτη φορά στην ιστορία της παγκόσμιας αυτοκίνησης την μαζική παραγωγή.


== Όμιλος Ford ==

Μαζί με την μητρική Ford, στον Όμιλο Ford ανήκουν: η μάρκα πολυτελείας Lincoln και η θυγατρική εταιρεία κατασκευής ισχυρότερων εκδόσεων του Ford Mustang Shelby, ενώ είναι μέτοχος και της ιαπωνικής Mazda, αν και σήμερα κατέχει ποσοστό μόλις 3% της εταιρείας.
Συνολικά, ο Όμιλος Ford είναι σήμερα η 4-η μεγαλύτερη αυτοκινητοβιομηχανία παγκοσμίως, μετά την Toyota, την General Motors και τον Όμιλο Volkswagen. Από το 2008, η Ford έχει γίνει η δεύτερη μεγαλύτερη αυτοκινητοβιομηχανία στην Ευρώπη, πίσω μόνο από τον Όμιλο Volkswagen, με τις ευρωπαϊκές πωλήσεις της Ford μάλιστα να ξεπερνούν κατά καιρούς αυτές που σημειώνει στις Ηνωμένες Πολιτείες.


== Πρόσφατες αναδιαρθρώσεις ==

Στις 12 Mαρτίου 2007, πώλησε την Aston Martin σε μία ιδιωτική κοινοπραξία που ανήκει στον πρόεδρο της βρετανικής εταιρείας Prodrive, τον David Richards, αν και η ίδια η Prodrive δεν είχε καμία οικονομική ανάμειξη στην αγοραπωλησία. Στην ίδια κοινοπραξία συμμετέχουν ο Βρετανός επιχειρηματίας John Sinders, φανατικός συλλέκτης Aston Martin, συν δύο επενδυτικές εταιρείες από το Κουβέιτ: Investment Dar και Adeem Investment Co.
Επίσης, το 2008 πώλησε την Jaguar και την Land Rover στην ινδική Tata Motors. Ως αποτέλεσμα, το Premier Automotive Group της Ford σταμάτησε να υπάρχει. Τελικώς, το 2010 πώλησε και την Volvo στην κινεζική αυτοκινητοβιομηχανία Geely, σε μια προσπάθεια συγκέντρωσης οικονομικών πόρων, λόγω της παγκόσμιας οικονομικής κρίσης του 2008, ενώ προχώρησε και στη διακοπή της εταιρείας Mercury τον Ιανουάριο του 2011, με σκοπό να επικεντρωθεί αποκλειστικά στις Ford και Lincoln. Για τον ίδιο λόγο, τον Νοέμβριο του 2008 μείωσε το προηγούμενο ποσοστό του 33,4% που κατείχε στην Mazda, σε μόλις 13,4% και στις 18 Νοεμβρίου 2010, σε μόλις 3%.


== Παγκόσμιες αγορές ==

Εκτός από τις εγκαταστάσεις της στις Ηνωμένες Πολιτείες, που θεωρούνται ως η «μητρόπολη» της εταιρείας, η Ford διαθέτει και σημαντικές θυγατρικές εγκαταστάσεις στη Γερμανία, στην Αυστραλία, στη Βραζιλία και στην Ινδία.
Αρχικά, τα εκτός ΗΠΑ διαθέσιμα μοντέλα της Ford Motor Company, ήταν ουσιαστικά παράλληλες εκδόσεις αυτών που κυκλοφορούσαν στην αμερικανική αγορά, αλλά μεταγενέστερα άρχισαν να αναπτύσσονται και να πωλούνται μοντέλα ειδικά στην Ευρώπη.


=== Ευρωπαϊκή Ford ===
Το σημερινό ευρωπαϊκό παρακλάδι της Ford ονομάζεται Ford Ευρώπης (Ford Europe) και ιδρύθηκε το 1967 με την συγχώνευση της γερμανικής Ford και της βρετανικής Ford. Τον Φεβρουάριο του 2002, η Ford σταμάτησε την παραγωγή αυτοκινήτων στο Ηνωμένο Βασίλειο για πρώτη φορά μετά από 90 χρόνια, με μοναδική εξαίρεση το επαγγελματικό van Ford Transit, που διατηρήθηκε στην τοπική παραγωγή έως τον Ιούλιο του 2013.

Ως αποτέλεσμα, η Ford Ευρώπης σήμερα αναφέρεται συνήθως ως Ford Γερμανίας, μολονότι εργοστάσια παραγωγής υπάρχουν και σε άλλα κράτη της ευρωπαϊκής ηπείρου.


=== Κοινά μοντέλα διεθνώς ===
Συχνές προσπάθειες παγκοσμιοποίησης της γραμμής των μοντέλων της, έχουν πολλές φορές σημειώσει πενιχρά αποτελέσματα, όπως συνέβη με το ευρωπαϊκό Ford Mondeo πρώτης γενιάς του 1993, που είχε κυκλοφορήσει στις Ηνωμένες Πολιτείες ως Ford Contour, να σημειώνει ελάχιστες πωλήσεις στην αγορά των ΗΠΑ και τελικώς να διακόπτεται. Επίσης και στην Αυστραλία, το Mondeo ενώ είχε λανσαριστεί το 1995, τελικώς καταργήθηκε από την Ford το 2001, διότι το τμήμα της αγοράς στην οποία ανταγωνιζόταν παρουσίαζε σταθερή μείωση, ενώ και οι εναπομείναντες υποψήφιοι αγοραστές προτιμούσαν το μεγαλύτερο και τοπικής κατασκευής μοντέλο, το Ford Falcon.

Κάποια μοντέλα αμερικανικής κατασκευής που είχαν παραχθεί και ως δεξιοτίμονα για την Ιαπωνία και την Αυστραλία, όπως το Ford Taurus, σημείωσαν ελάχιστες πωλήσεις στις αγορές αυτές και τα περισσότερα από αυτά τελικώς αποσύρθηκαν από αυτές. Το μικρό ευρωπαϊκό μοντέλο Ford Ka, ένα best seller στην εγχώρια αγορά της Ford Ευρώπης, απεδείχθη μια εμπορική καταστροφή στην Ιαπωνία και στην Αυστραλία, καθώς δεν ήταν διαθέσιμο με αυτόματο κιβώτιο.
Μια εντυπωσιακή εξαίρεση είναι το μικρομεσαίο ευρωπαϊκό μοντέλο Ford Focus, το οποίο έχει πωληθεί σε μεγάλο νούμερα και στις δύο πλευρές του Ατλαντικού, από την εισαγωγή της πρώτης γενιάς το 1998 έως και σήμερα.


== Πωλήσεις στις ΗΠΑ ==


== Αναφορές ==
↑ «Ford Motor Company Sets New Full Year U.S. Sales Record». Theautochannel.com. http://www.theautochannel.com/news/press/date/20010103/press033466.html. Ανακτήθηκε στις 2009-04-28. 
↑ «Ford's F-Series Truck Caps 22nd Year in a Row as America's Best-Selling Vehicle With a December Sales Record». Theautochannel.com. 2004-11-17. http://www.theautochannel.com/news/2004/01/05/175829.html. Ανακτήθηκε στις 2009-04-28. 
↑ «Ford Achieves First Car Sales Increase Since 1999». Theautochannel.com. 2004-11-17. http://www.theautochannel.com/news/2006/01/04/204860.html. Ανακτήθηκε στις 2009-04-28. 
↑ «Ford Motor Company 2007 sales». January 3, 2008. http://media.