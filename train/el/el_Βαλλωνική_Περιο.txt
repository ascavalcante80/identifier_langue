Η Βαλλωνική Περιοχή (γαλλικά: Région Wallonne, γερμανικά: Wallonische Region) ή Περιφέρεια Βαλλωνίας είναι η, κατά κύριο λόγο, Γαλλόφωνη περιοχή που αποτελεί μία από τις τρεις ομόσπονδες περιοχές του Βελγίου. Πρωτεύουσά της είναι η Ναμύρ και επίσημες γλώσσες της είναι τα γαλλικά και τα γερμανικά.


== Δημογραφία και γλώσσα ==
Η Βαλλωνική Περιοχή καταλαμβάνει το νότιο μέρος του Βελγίου. Έχει έκταση 16.844 χλμ² (55,18% του Βελγίου) και αποτελείται από τις ακόλουθες επαρχίες:
Αινώ
Λιέγη
Λουξεμβούργο
Ναμύρ
Βαλλωνική Βραβάντη
Στις μεγαλύτερες πόλεις της περιλαμβάνονται οι Λιέγη, Ναμύρ, Σαρλρουά, Μονς, Τουρναί, Αρλόν, Μπαστόν κ.α.
Τα Γαλλικά είναι η επίσημη γλώσσα στους περισσότερους δήμους. Τα Γερμανικά (με Γαλλικές υπηρεσίες) είναι η επίσημη γλώσσα σε εννέα ανατολικούς δήμους που ανήκαν στη Γερμανία μέχρι το 1918 και αποτελούν τώρα τη Γερμανόφωνη κοινότητα του Βελγίου. Αρκετοί Γαλλόφωνοι δήμοι διαθέτουν υπηρεσίες στα Ολλανδικά ή τα Γερμανικά (ή και τα δύο).
Η ποικιλία των Γαλλικών που ομιλούνται στη Βαλλωνία είναι τα Βελγικά Γαλλικά, που διαφέρουν από τα πρότυπα Γαλλικά της Γαλλίας σε διάφορους βαθμούς ανάλογα με τον ομιλητή. Η Γαλλική γλώσσα που χρησιμοποιείται στη διοίκηση και τα μέσα είναι πολύ παρόμοια στο Βέλγιο και τη Γαλλία. Μια χαρακτηριστική διαφορά είναι η χρήση των λέξεων για τον αριθμό εβδομήντα septante και τον αριθμό ενενήντα nonante στο Βέλγιο σε αντίθεση με τα soixante-dix και quatre-vingt-dix στη Γαλλία.
Το 1990, το Βέλγιο αναγνώρισε επίσης επίσημα τα Σαμπενουά, Γκομαί, Πικαρδιανά και Βαλλωνικά ως τοπικές γλώσσες. Οι διάλεκτοι των Βαλλωνικών και των Πικαρδιανών ήταν οι κυριαρχούσες γλώσσες των Βαλλώνων μέχρι τις αρχές του 20ού αιώνα. Τα Γαλλικά ήταν η γλώσσα της ανώτερης τάξης. Με την ανάπτυξη της εκπαίδευσης στα Γαλλικά, οι διάλεκτοι αυτοί βρέθηκαν σε συνεχή οπισθοχώρηση. Σήμερα γίνεται προσπάθεια αναζωογόνησης των Βαλλωνικών διαλέκτων: μερικά σχολεία προσφέρουν γλωσσικά μαθήματα στα Βαλλωνικά, τα οποία επίσης ομιλούνται σε μερικά ραδιοφωνικά προγράμματα, αλλά η προσπάθεια αυτή παραμένει πολύ περιορισμένη.
Η Βαλλωνία απαρτίζεται και από τη Γερμανόφωνη κοινότητα του Βελγίου


== Πολιτική ==
Από τις 23 Απριλίου 1993, το Βέλγιο είναι ομόσπονδο κράτος, γεωγραφικά χωρισμένο σε τρεις Περιοχές και γλωσσολογικά χωρισμένο σε τρεις Κοινότητες. Η Βαλλωνική Περιοχή είναι μία από τις τρεις περιοχές (νότια περιοχή, κυρίως Γαλλόφωνη, με πληθυσμό 3.360.000), και οι άλλες δύο περιοχές είναι η Φλαμανδική Περιοχή (βόρεια περιοχή, κυρίως Ολλανδόφωνη, με πληθυσμό 5.900.000) και η Περιοχή Βρυξελλών-Πρωτεύουσας (επισήμως δίγλωσση Γαλλο/Ολλανδόφωνη αλλά κυρίως Γαλλόφωνη, με πληθυσμό 980.000).

Η Βαλλωνική περιοχή έχει κοινοβούλιο (έν