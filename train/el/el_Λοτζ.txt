Το Λοτζ (πολωνικά Łódź, προφέρεται Ουούτσ [wut͡ɕ] ( ακούστε)) είναι η τρίτη μεγαλύτερη πόλη της Πολωνίας. Ο πληθυσμός της ήταν 747.152 το 2008. Είναι η πρωτεύουσα της ομώνυμης επαρχίας, και είναι περίπου 135 χιλιόμετρα νοτιοδυτικά της Βαρσοβίας. Το όνομα της σημαίνει στα πολωνικά βάρκα πράγμα που απεικονίζεται και στο θυρεό και τη σημαία της πόλης. Βρίσκεται στο κεντρικό τμήμα της χώρας σε επίπεδο έδαφος και σε υψόμετρο περίπου 161 μ.


== Ιστορία ==


=== Αγροτικό Λοτζ ===
Το Λοτζ πρωτοεμφανίζεται σε ένα έγγραφο προς τους Επισκόπους του Μικρού Βρότσλαβ ως χωριό Λότζια το 1332. Το 1423 ο βασιλιάς Βλαδισλαύος των Γιαγκελλόνων του έδωσε δικαιώματα πόλης ως Λοτζ. Μέχρι τον 18ο αιώνα παρέμενα ένας μικρός οικισμός στο μέσο εμπορικού δρόμου μεταξύ Σιλεσίας και Μαζοβίας.
Με τον δεύτερο διαμελισμό της Πολωνίας η πόλη εντάχθηκε στο Βασίλειο της Πρωσσίας και ήταν γνωστή στα Γερμανικά ως Lodsch.


=== Βιομηχανικό Λοτζ ===
Το 1816 άρχισαν να μοιράζονται από τον Τσάρο τεμάχια γης σε Γερμανούς μετανάστες για τη δημιουργία βιομηχανίας. Οι μετανάστες άρχισαν να έρχονται στη Γη της Επαγγελίας (πολωνικά Ziemia obiecana που είναι και το παρωνύμιο της πόλης). Κυρίως προερχόντουσαν από τη Σιλεσία και τη Βοημία αλλά και από άλλες χώρες όπως Πορτογαλία, Αγγλία, Γαλλία και Ιρλανδία.
Το πρώτο εργοστάσιο παραγωγής βαμβακιού άνοιξε το 1825 και, δεκατέσσερα χρόνια αργότερα, το πρώτο ατμοκίνητο εργοστάσιο σε ολόκληρη την Πολωνία-Ρωσία. Το 1865 άνοιξε η πρώτη σιδηροδρομική γραμμή και η πόλη άρχισε να αναπτύσσεται.
Το Δεκέμβριο του 1914, μετά από μια μεγάλη μάχη η πόλη καταλαμβάνεται από τους Γερμανούς. Η πολωνική αντίσταση την απελευθέρωσε τον Νοέμβριο του 1918. Η πόλη χάνει σχεδόν το 40% των κατοίκων της κυρίως από στρατιωτικές απώλειες, λιμούς αλλά και επειδή αρκετοί Γερμανοί εκδιώχθηκαν στη Γερμανία.


=== Δεύτερος Παγκόσμιος Πόλεμος ===

Στις 8 Σεπτεμβρίου 1939 οι Γερμανοί καταλαμβάνουν την πόλη. Οι Γερμανοί δεν την ενέταξαν στο Γενικό Κυβερνείο λόγω της ύπαρξης αρκετών εθνικοσοσιαλιστών Γερμανών αλλά την ενσωμάτωσαν στο Ράιχ τον Νοέμβριο του 1939. Την μετονόμασαν σε Litzmannstadt στη μνήμη του στρατηγού που κατέλαβε την πόλη στον Πρώτο Παγκόσμιο Πόλεμο. Παρόλα αυτά πολλοί Γερμανοί αρνήθηκαν να υπογράψουν την Volksliste και να γίνουν Volksdeutsche.
Σύντομα δημιούργησαν στη πόλη το Γκέτο του Λοτζ όπου συγκεντρώθηκαν πάνω από 200.000 Εβραίοι κάτοικοι. Επειδή είχε μεγάλη αξία για το γερμανικό στρατό (λόγω παραγωγής στρατιωτικού υλικού) ήταν το τελευταίο γκέτο που διαλύθηκε.
Τον Ιανουάριο του 1945 πολλοί Γερμανοί κάτοικοι έφυγαν από τον φόβο του Κόκκινου Στρατού. Επίσης πολλά μηχανήματα μεταφέρθηκαν στη Γερμανία. Έτσι, παρά τις ελάχιστες καταστροφές λόγω βομβαρδισμών, η πόλη ουσιαστικά καταστράφηκε οικονομικά.


== Διοίκηση ==

Για λόγους διοικητικούς έχει διαιρεθεί σε 5 διοικητικές περιοχές.


== Εκπαίδευση ==
Υπάρχουν 6 κρατικά Ανώτερα και Ανώτατα Εκπαιδευτικά Ιδρύματα
Ακαδημία Καλών Τεχνών
Ιατρικό Πανεπιστήμιο
Κρατική Ανώτατη Σχολή Κινηματογραφίας, Τηλεόρασης και Θεάτρου
Μουσική Ακαδημία
Πολυτεχνείο
Πανεπιστήμιο
και 22 μη κρατικά


== Θρησκεία ==
Το βασικό θρήσκευμα στο Λοτζ είναι ο Καθολικισμός. Είναι μία από τις 14 Καθολικές Μητροπόλεις της Πολωνίας. Η πόλη αποτελεί, επίσης, την έδρα της Αρχιεπισκοπής Λοτζ και Πόζναν της Αυτοκέφαλης Πολωνικής Ορθοδόξου Εκκλησίας. Εκτός αυτών στην πόλη βρίσκονται αρκετές άλλες Εκκλησίες άλλων Χριστιανικών Δογμάτων αλλά και Εβραϊκή Συναγωγή. Υπάρχουν αρκετά νεκροταφεία διαφόρων θρησκειών


== Κρατική Ανωτέρα Σχολή Κινηματογραφίας, Τηλεόρασης και Θεάτρου ==
Η σχολή ξεκίνησε ως Κρατική Ανωτέρα Σχολή Θεάτρου παράρτημα Λοτζ το 1946 με Πρύτανη τον Λεονίδα Σίλλερ.
Το 1948 δημιουργείται η Κρατική Ανωτέρα Σχολή Φιλμ (σκηνοθεσίας και οπερατέρ)
Το 1949 δημιουργήθηκε στη θέση της Κρατικής Ανωτέρας Σχολής Θεάτρου παράρτημα Λοτζ η Κρατική Ανωτέρα Σχολή Ηθοποιίας και η σχολή μεταφέρθηκε στη Βαρσοβία.
Στα χρόνια αυτά δημιουργείται η περίφημη Πολωνική Σχολή στην κινηματογραφία.
Το 1958 ενοποιούνται οι δύο σχολές σε Κρατική Ανωτέρα Σχολή Κινηματογραφίας και Θεάτρου και της αποδίδεται το όνομα του πρώτου Πρύτανη Λεωνίδα Σίλλερ.
Στη σχολή φοίτησαν και αργότερα δίδαξαν παγκοσμίως γνωστοί σκηνοθέτες όπως οι Αντρέι Βάιντα, Ρόμαν Πολάνσκι, Κριστόφ Κισλόφσκι κ.ά.
Είναι η βασική σχολή για ηθοποιούς, σκηνοθέτες, φωτογράφους, κινηματογραφιστές και προσωπικό τηλεόρασης σε όλη την Πολωνία.


== Σχολή Πολωνικής γλώσσας ==
Από το 1952 λειτουργεί στο Λοτζ σχολή της Πολωνικής για ξένους (Studium Języka Polskiego dla Cudzoziemców), τμήμα του Πανεπιστημίου του Λοτζ. Η σχολή δίδασκε στην αρχή τη γλώσσα σε ξένους, υποψήφιους φοιτητές των πολωνικών πανεπιστημίων. Από τη δεκαετία του 90, του 20ου αιώνα, μετατράπηκε σε, επιστημονικο-διδακτικού χαρακτήρα, ίδρυμα.


== Οδός 