Ο Οδυσσεύς Σίμσον Γκραντ (Ulysses Simpson Grant, 27 Απριλίου 1822 - 23 Ιουλίου 1885) ήταν στρατηγός των Βορείων και 18ος πρόεδρος των Ηνωμένων Πολιτειών της Αμερικής.


== Βιογραφία ==
Γεννήθηκε στο Πόιντ Πλέσαντ του Οχάιο. Κατατάχθηκε στο στρατό και έλαβε μέρος στο πόλεμο του Μεξικού, όπου έφτασε μέχρι τον βαθμό του λοχαγού. Στη συνέχεια, επειδή ήταν εθισμένος στο ποτό, εξαναγκάσθηκε σε παραίτηση και ασχολήθηκε με την γεωργία. Με το ξέσπασμα του Αμερικανικού Εμφυλίου το 1861 συγκρότησε σώμα εθελοντών και πήρε μέρος σε πολλές μάχες, στις οποίες επέδειξε θάρρος και τόλμη. Οι προαγωγές του ήσαν απανωτές και σύντομα προάχθηκε σε στρατάρχη. Ιστορική έχει μείνει η φράση που χρησιμοποιούσε όταν ο αντίπαλός του ζητούσε να διαπραγματευθεί τους όρους παράδοσης: Απαντούσε με τη φράση "Unconditional surrender" (παράδοση άνευ όρων), πράγμα που του προσήψε το προσωνύμιο "Ο άνευ όρων στρατηγός". Το 1864 έγινε αρχηγός - ύστερα από απόφαση του τότε Προέδρου Αβραάμ Λίνκολν - όλων των δυνάμεων των Βορείων και ύστερα από στρατηγικές κινήσεις κατάφερε να αναγκάσει του Νοτίους να παραδοθούν.
Μετά την λήξη του εμφυλίου ο Γκραντ ανακηρύχθηκε σε εθνικό ήρωα και σύντομα ασχολήθηκε με την πολιτική. Προσχώρησε στους Ρεπουμπλικάνους και το 1868 εξελέγη πρόεδρος των Η.Π.Α. με ποσοστό 52.7%. Το 1872 επανεξελέγη με ποσοστό 55.6%. Κατά τη δι