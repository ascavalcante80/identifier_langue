Η Κοπεγχάγη (δανικά København, προφέρεται: [kʰøb̥m̩ˈhɑʊ̯ˀn] ( ακούστε), Εμπορικό λιμάνι) είναι η πρωτεύουσα της Δανίας και βρίσκεται στο ανατολικό άκρο της χώρας. Το μεγαλύτερο τμήμα της είναι κτισμένο στο νησί Σιέλαν (Sjælland), ενώ ένα μικρότερο μέρος της βρίσκεται στο νησί Άμαερ. Έχει πληθυσμό 528.208 κατ. (1.918.239 η μητροπολιτική περιοχή). Στην περιοχή Κρίστιανσχαβν (Christianshavn) της Κοπεγχάγης βρίσκεται η ελεύθερη πολιτεία της Κριστιάνια (Christiania).
Οι δανικές εφημερίδες ταξινομούν την Κοπεγχάγη ως μια από τις πόλεις με το καλύτερο επιπεδο ζωής, παρά το υψηλό κόστος. Επιπλέον, σύμφωνα με έρευνα του περιοδικού "Monocle" που πραγματοποιήθηκε το 2008, η Κοπεγχάγη είναι η πιο φιλική προς τον άνθρωπο πόλη στον κόσμο. Το Strøget, ένα σύνολο πεζοδρόμων στην κεντρική Κοπεγχάγη εγκαινιάστηκε το 1961.
Το Πανεπιστήμιο της Κοπεγχάγης είναι ένα από τα κορυφαία ερευνητικά ιδρύματα της Ευρώπης. Είχε 9 αποφοίτους Νομπελίστες και 1 αποδέκτη βραβείο Turing.
Από το καλοκαίρι του 2000 οι πόλεις της Κοπεγχάγης και του Μάλμε έχουν συνδεθεί με μια γέφυρα/σήραγγα με διόδια (γέφυρα Όρεσουντ), από την οποία είναι δυνατή η διέλευση τραίνων και αυτοκινήτων.


== Κλίμα ==
Ο καιρός στην Κοπεγχάγη σε γενικές γραμμές παραμένει άστατος όλες τις εποχές του χρόνου. Το καλοκαίρι η θερμοκρασία κυμαίνεται από σχετικά χαμηλά επίπεδα της τάξεως των 20 °C έως χαμηλότερα επίπεδα της τάξεως των 12 °C. Τη χειμερινή περίοδο ο υδράργυρος συνήθως φτάνει κοντά στο μηδέν. Η μέση θερμοκρασία το μήνα Ιανουάριο είναι -3 °C ενώ το μήνα Ιούλιο 16.5 °C. Οι βροχοπτώσεις είναι συχνές καθ' όλη τη διάρκεια του χρόνου ενώ οι χιονοπτώσεις το χειμώνα είναι ιδιαίτερα συχνό φαινόμενο.


== Ιστορία ==
Η Κοπεγχάγη ιδρύθηκε γύρω στο έτος 1000 από τον Sweyn I Forkbeard (Svend Tveskæg) και το γιο του Κανούτου του Μεγάλου. Ήταν μόνο ένα χωριό με το όνομα "Havn" (λιμάνι) μέχρι τα μέσα του 12ου αιώνα. Ωστόσο, το 1167 πέρασε στην κατοχή του επισκόπου Absalon, αποκτώντας έτσι μεγαλύτερη σημασία. Το άριστο λιμάνι ενίσχυσε την άνοδο της πόλης έως ότου έγινε σημαντικό κέντρο εμπορίου. Έτσι προέκυψε το όνομα της Κοπεγχάγης (København), το οποίο μεταφράζεται ως "λιμάνι των εμπόρων". Δέχθηκε επανειλημμένα επιθέσεις από τη χανσεατική ένωση. Ο αστεροειδής 362 Χαβνία (362 Havnia), που ανακαλύφθηκε το 1893, πήρε το όνομά του από την αρχική ονομασία της πρωτεύουσας της Δανίας.


== Αξιοθέατα της πόλης ==
Nationalmuseet (Eθνικό Mουσείο)
Με ευρήματα που χρονολογούνται στην εποχή των παγετώνων. Η είσοδος είναι δωρεάν.
Κάστρο του Ρόζενμποργκ
Παλάτι της Kοπενχάγης, αναγεννησιακό, κάθε αίθουσα είναι αφιερωμένη και σε ένα μονάρχη της χώρας. Ανοιχτό καθημερινά, 60 κορώνες η είσοδος. Αλλαγή φρουράς στις 12:00.
Η μικρή γοργόνα
Στην άκρη του λιμανιού, έργο του Edvard Eriksen από το 1913. Αναφέρεται σε ηρωίδα παραμυθιού του Χανς Κρίστιαν Άντερσεν.
Kastellet
Παλιό φρούριο, κοντά στη μικρή γοργόνα, το οποίο σήμερα έχει μετατραπεί σε πάρκο αναψυχής.
Τίβολι
Ο παραδοσιακός κήπος διασκέδασης στο κέντρο.
Strøget
Το σύνολο των πεζοδρόμων στην καρδιά της Κοπεγχάγης προσελκύει πλήθος τουριστών.
Christiansborg
Παλάτι που σήμερα φιλοξενεί το κοινοβούλιο της Δανίας.
Øresundsbroen
Εγκαινιάστηκε το 2000 και πρόκειται για μία γέφυρα που ενώνει την Kοπενχάγη με τη Nότια Σουηδία.
Amalienborg
Τα χειμερινά ανάκτορα, τόπος κατοικίας της βασιλικής οικογένειας.
Marmorkirken
Η μαρμάρινη εκκλησία βρίσκεται κοντά στα ανάκτορα Αmalienborg. Ο τρούλος της εκκλησίας αποτελεί τον μεγαλύτερο στη Βόρεια Ευρώπη και είναι εμπνευσμένος από τον τρούλο του Αγίου Πέτρου στο Βατικανό.
Nyhavn
Το παλιό και γραφικό κανάλι της πόλης αποτελεί ένα από τα κυριότερα αξιοθέατά της.Σε κάποιο από τα σπίτια αυτού του καναλιού πέρασε ένα μεγάλο μέρος της ζωής του ο παραμυθάς Hans Christian Andersen.
Όπερα
Το μοντέρνο κτίριο της όπερας βρίσκεται στο λιμάνι της Κοπεγχάγης και η κατασκευή του ολοκληρώθηκε το 2005.
Vor Frelsers Kirke
Βρίσκεται στην περιοχή Christianshavn και η ανάβαση στην κορυφή της προσφέρει μία πανοραμική θέα της Κοπεγχάγης.
Ζυθοποιία Carlsberg
Εργοστάσιο παραγωγής μπύρας, στο οποίο πραγματοποιούνται ξεναγήσεις.
Statens Museum for Kunst (Εθνικό μουσείο τέχνης)
Πρόκειται για την εθνική πινακοθήκη της Δανίας. Εκεί βρίσκονται πολυάριθμες συλλογές, τόσο από τη Δανία, όσο και από την υπόλοιπη Ευρώπη. Τις Τετάρτες η είσοδος είναι ελεύθερη.
Ny Carlsberg Glyptotek
Μουσείο τέχνης με ελληνορωμαϊκές και αιγυπτιακές συλλογές γλυπτών.
Τόσο το Nationalmuseet, όσο και το Statens Museum for Kunst, διαθέτουν αίθουσες ειδικά αφιερωμένες στα παιδιά.


== Συγκοινωνίες ==
Η Κοπεγχάγη διαθέτει ένα δίκτυο λεωφορείων και τραίνων, τα οποία εξυπηρετούν τόσο τις κεντρικές περιοχές της πόλης όσο και τα προάστια. Επιπλέον, διαθέτει με τo Μετρό της Κοπεγχάγης ένα δίκτυο μετρό με δύο γραμμές, το οποίο εγκαινιάστηκε το 2002 και εξυπηρετεί κυρίως το κέντρο και ορισμένα παρακείμενα προάστια καθώς και ένα τμήμα του νησιού Amager. Το Δεκέμβριο του 2007 ολοκληρώθηκε η επέκταση της γραμμής 2 του μετρό μέχρι το αεροδρόμιο της Κοπεγχάγης.