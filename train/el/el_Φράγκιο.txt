Το φράγκιο (Francium) είναι το χημικό στοιχείο με το σύμβολο Fr και ατομικό αριθμό 87. Ήταν παλιά γνωστό ως «εκακάσιο» (eka-casium) και ως «ακτίνιο Κ». Έχει τη μικρότερη ηλεκτραρνητικότητα από όλα τα γνωστά χημικά στοιχεία, και το δεύτερο σπανιότερο από όσα υπάρχουν στη φύση, μετά το αστάτιο. Το φράγκιο είναι ένα πολύ ραδιενεργό μέταλλο που διασπάται σε αστάτιο, ράδιο και ραδόνιο. Είναι ένα αλκαλιμέταλλο και έχει ένα (1) ηλεκτρόνιο στην εξωτερική του στοιβάδα (7η).
Το φράγκιο ανακαλύφθηκε από τη γαλλίδα φυσικό Μαργαρίτα Περέ (Marguerite Perey) το 1939, που του έδωσε το όνομα φράγκιο, από το όνομα της πατρίδας της (France). Ήταν το τελευταίο φυσικό (δηλαδή που υπάρχει στη φύση) χημικό στοιχείο που ανακαλύφθηκε. Από αυτό και πέρα απλά συντέθηκαν τεχνητά στοιχεία με χρήση πυρηνικών αντιδράσεων. Το φράγκιο είναι εξαιρετικά σπάνιο και μόνο ίχνη του βρίσκονται σε ορυκτά του ουρανίου και του θορίου, όπου το 223Fr συνεχώς παράγεται αλλά και διασπάται. Πιστεύεται ότι συνολικά μόλις 20-30 g φραγκίου υπάρχουν σε μια δεδομένη στιγμή σε όλον το φλοιό της Γης. Τα υπόλοιπα ισότοπά του είναι διαθέσιμα μόνο μετά από πυρηνική σύνθεση. Η μεγαλύτερη ποσότητα που παράχθηκε σε εργαστήριο ήταν μια ποσότητα περισσότερων από 300.000 ατόμων φραγκίου.


== Χαρακτηριστικά ==
Το Φράγκιο είναι το πιο ασταθές φυσικό στοιχείο (το σταθερότερο ισότοπό του έχει μέγιστη διάρκεια ζωής μόλις 22 λεπτά). Αντιθέτως το Άστατο (At), το δεύτερο λιγότερο σταθερό φυσικό στοιχείο στον κόσμο, έχει διάρκεια ζωής 8 ώρες και 30 