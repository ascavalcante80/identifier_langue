Η Πολεμική Αεροπορία των Ηνωμένων Πολιτειών (United States Air Force - USAF) είναι ο επιφορτισμένος με τη διεξαγωγή αεροπορικού πολέμου κλάδος των ενόπλων δυνάμεων και μία από τις επτά ομοσπονδιακές ένστολες υπηρεσίες των Ηνωμένων Πολιτειών της Αμερικής. Αρχικά δημιουργήθηκε ως Αεροπορικό Σώμα του Αμερικανικού Στρατού ενώ έγινε ανεξάρτητος κλάδος στις 18 Σεπτεμβρίου 1947, καθιστώντας την τον τελευταίο κλάδο των Αμερικανικών ενόπλων δυνάμεων που δημιουργήθηκε.
Η USAF είναι η μεγαλύτερη και πλέον εξελιγμένη τεχνολογικά πολεμική αεροπορία του κόσμου, με 5.778 επανδρωμένα αεροσκάφη σε υπηρεσία (4.093 η USAF, 1.289 η Αεροπορική Εθνοφρουρά και 396 η Αεροπορική Εφεδρεία, περίπου 156 Μη Επανδρωμένα Στρατιωτικά Αεροπορικά Οχήματα, 2.130 Αερομεταφερόμενους πυραύλους Κρουζ και 450 Διηπειρωτικούς Βαλλιστικούς Πυραύλους. Η USAF διατηρεί 328.439 άτομα προσωπικό σε ενεργό υπηρεσία, 74.000 έφεδρους και 106.000 άτομα στην Αεροπορική Εθνοφρουρά. Επιπρόσθετα, η Πολεμική Αεροπορία απασχολεί 168.900 πολιτικούς υπαλλήλους περιλαμβανομένων και έμμεσα προσληφθέντων ξένων υπηκόων.
Στη δικαιοδοσία της USAF δεν υπάγονται όλα τα στρατιωτικά αεροσκάφη των Αμερικανικών ενόπλων δυνάμεων. Ο Αμερικανικός Στρατός διαθέτει δικά του ελικόπτερα, κυρίως για την υποστήριξη των επίγειων δυνάμεων, αλλά και μικρό αριθμό αεροσκαφών σταθερών πτερύγων, κυρίως Μη Επανδρωμένων Αεροσκαφών. Το Αμερικανικό Πολεμικό Ναυτικό είναι υπεύθυνο για μία πλειάδα στρατιωτικών αεροσκαφών και ελικοπτέρων τα οποία εξοπλίζουν τα αεροπλανοφόρα, ελικοπτεροφόρα και τα λοιπά πλοία επιφανείας του στόλου, αλλά και αεροσκάφη ναυτικής περιπολίας και μεταφορικά αεροσκάφη τα οποία σταθμεύουν σε Ναυτικές αεροπορικές βάσεις σε ολόκληρο τον κόσμο. Το Σώμα των Πεζοναυτών διατηρεί τη δικό του στόλο μαχητικών και μεταγωγικών αεροσκαφών και ελικοπτέρων για την υποστήριξη των δυνάμεών του. Η Αμερικανική Ακτοφυλακή χρησιμοποιεί επίσης μεταφορικά αεροσκάφη και ελικόπτερα, καθώς και αεροσκάφη και ελικόπτερα έρευνας και διάσωσης (SARA), τα οποία όμως μπορούν να χρησιμοποιηθούν τόσο σε πολεμικές αποστολές όσο και σε ρόλους αστυνόμευσης.
Πολιτικός προϊστάμενος του Υπουργείου Πολεμικής Αεροπορίας είναι ο Υπουργός Πολεμικής Αεροπορίας ο οποίος επιλαμβάνεται των διοικητικών ζητημάτων. Το Υπουργείο Πολεμικής Αεροπορίας είναι τμήμα του Υπουργείου Άμυνας, του οποίου προΐσταται ο εκάστοτε Υπουργός Άμυνας. Ο αξιωματικός με τον μεγαλύτερο βαθμό στο Υπουργείο Πολεμικής Αεροπορίας είναι ο Αρχηγός Γενικού Επιτελείου Αεροπορίας.


== Αποστολή ==
1. Σύμφωνα με το Νόμο Εθνικής Ασφάλειας του 1947 (National Security Act of 1947, 61 Stat. 502) με την οποία δημιουργήθηκε η Αμερικανική Πολεμική Αεροπορία:

Γενικά η Αμερικανική Πολεμική Αεροπορία θα περιλαμβάνει αεροπορικές δυνάμεις τόσο μάχιμες όσο και υπηρεσιακές που δεν εντάσσονται αλλού. Θα οργανωθεί, εκπαιδευτεί και εξοπλιστεί κυρίως για άμεσες και διαρκείς επιθετικές και αμυντικές αεροπορικές επιχειρήσεις. Η Πολεμική Αεροπορία θα φέρει την ευθύνη για την προετοιμασία των απαραίτητων αεροπορικών δυνάμεων για την αποτελεσματική διεξαγωγή του πολέμου εκτός αν εντέλλεται διαφορετικά και, σύμφωνα με τα ισχύοντα κοινά σχέδια κινητοποίησης, για την επέκταση, σε καιρό ειρήνης, των στοιχείων που αποτελούν την Πολεμική Αεροπορία ώστε να ανταποκριθούν στις απαιτήσεις του πολέμου.

2. Το άρθρο 8062 του 10ου Κεφαλαίου του Αμερικανικού Κώδικα (10 USC 8062) ορίζει τον σκοπό της Πολεμικής Αεροπορίας ως:
να διατηρεί την ειρήνη και την ασφάλεια, να παρέχει για την άμυνα των Ηνωμένων Πολιτειών, των Υπεράκτιων Περιοχών, των Κοινοπολιτειών και των κτήσεων και κάθε περιοχής που τελεί υπό την κατοχή των Ηνωμένων Πολιτειών.
να υποστηρίζει την εθνική πολιτική.
να θέτει σε εφαρμογή τους εθνικούς στόχους.
να υπερνικά κάθε έθνος που φέρει ευθύνη για εχθρικές πράξεις οι οποίες θέτουν σε κίνδυνο την ειρήνη και την ασφάλεια των Ηνωμένων Πολιτειών.
3. Η δηλούμενη αποστολή της USAF σήμερα είναι να «πετάει, μάχεται και να νικά στον αέρα, στο διάστημα και το κυβερνοδιάστημα».


=== Έρευνα και διάσωση ===
Το Εθνικό Σχέδιο Έρευνας και Διάσωσης ορίζει την Αμερικανική Ακτοφυλακή ως την υπεύθυνη ομοσπονδιακή υπηρεσία για τις επιχειρήσεις θαλάσσιας έρευνας και διάσωσης και την Αμερικανική Πολεμική Αεροπορία για την αεροναυτική έρευνα και διάσωση στις ηπειρωτικές ΗΠΑ με εξαίρεση την Αλάσκα. Οι δύο υπηρεσίες διατηρούν κέντρα συντονισμού ερευνών για τον συντονισμό των προσπαθειών.


== Ιστορία ==
Η Αμερικανική Πολεμική Αεροπορία έγινε ξεχωριστή στρατιωτική υπηρεσία στις 18 Σεπτεμβρίου 1947, με την εφαρμογή του Νόμου Εθνικής Ασφάλειας του 1947. Ο νόμος αυτός δημιούργησε το Αμερικανικό Υπουργείο Άμυνας, το οποίο αποτελούνταν από τρεις κλάδους, τον Στρατό, το Ναυτικό και τη νεοσύστατη Αεροπορία. Πριν από το 1947 η ευθύνη για τη στρατιωτική αεροπορία ήταν μοιρασμένη μεταξύ του Στρατού, για επιχειρήσεις από την ξηρά, και του Ναυτικού, για θαλάσσιες επιχειρήσεις από τα αεροπλανοφόρα και για τα αμφίβια αεροσκάφη. Ο Στρατός δημιούργησε πρώτο αντίστοιχο της Πολεμικής Αεροπορίας το 1907, το οποίο με μία αλληλουχία αλλαγών στην οργάνωση, τους τίτλους και τις αποστολές κατέληξε στον διαχωρισμό, 40 χρόνια αργότερα.

Οι πρόδρομοι οργανισμοί της σημερινής Πολεμικής Αεροπορίας είναι:
Το Αεροναυτικό Τμήμα του Αμερικανικού Σώματος Σηματωρών (Aeronautical Division, U.S. Signal Corps) (1 Αυγούστου 1907 έως 18 Ιουλίου 1914)
Το Αεροπορικό Τμήμα του Αμερικανικού Σώματος Σηματωρών (Aviation Section, U.S. Signal Corps) (18 Ιουλίου 1914 έως 20 Μαΐου 1918)
Το Τμήμα Στρατιωτικής Αεροναυτικής (Division of Military Aeronautics) (20 Μαΐου 1918 έως 24 Μαΐου 1918)
Η Αεροπορική Υπηρεσία του Αμερικανικού Στρατού (U.S. Army Air Service) (24 Μαΐου 1918 έως 2 Ιουλίου 1926)
Το Αεροπορικό Σώμα του Αμερικανικού Στρατού (U.S. Army Air Corps) (2 Ιουλίου 1926 έως 20 Ιουνίου 1941) και
Η Αεροπορία του Αμερικανικού Στρατού (U.S. Army Air Forces) (20 Ιουνίου 1941 έως 17 Σεπτεμβρίου 1947)


=== Πρόσφατη ιστορία ===
Το 2007 η USAF υιοθέτησε ένα πρόγραμμα μείωσης δυνάμεων (Reduction-in-Force - RIF). Λόγω περιορισμών στη χρηματοδότηση η USAF σχεδίαζε να μειώσει τον αριθμό του εν ενεργεία προσωπικού από τις 360.000 στις 316.000. Το μέγεθος της εν ενεργεία δύναμης το 2007 ήταν περίπου το 64% αυτού που διέθετε η USAF στο τέλος του Πρώτου Πολέμου του Κόλπου το 1991. Παρόλ' αυτά η μείωση τερματίστηκε το 2008 στις 330.000 άτομα περίπου, ώστε να καλυφθούν οι επιχειρησιακές ανάγκες.
Στις 5 Ιουνίου 2008 ο Υπουργός Άμυνας Ρόμπερτ Γκέιτς έκανε δεκτές τις παραιτήσεις τόσο του Υπουργού Αεροπορίας Μάικλ Γουάιν (Michael W. Wynne), όσο και του Αρχηγού του Γενικού Επιτελείου Αεροπορίας Πτέραρχου Μάικλ Μόσελεϊ (T. Michael Moseley). Οι παραιτήσεις ήταν το αποκορύφωμα της διαφωνίας μεταξύ της ηγεσίας της Πολεμικής Αεροπορίας και του Γκέιτς για τα πυρηνικά όπλα. Σε μία προσπάθεια να δώσει περισσότερη έμφαση στο πυρηνικό οπλοστάσιό της η USAF ίδρυσε την Διοίκηση Παγκόσμιας Κρούσης (Global Strike Command), με πυρηνικό προσανατολισμό, στις 24 Οκτωβρίου 2008.


=== Πόλεμοι ===

Η Αμερικανική Πολεμική Αεροπορία έχει λάβει μέρος σε πολέμους, συγκρούσεις και επιχειρήσεις τόσο από, όσο και πριν, την δημιουργία της. Μεταξύ άλλων περιλαμβάνονται οι:
Πρώτος Παγκόσμιος Πόλεμος, Αεροπορικό Τμήμα του Αμερικανικού Σώματος Σηματωρών
Δεύτερος Παγκόσμιος Πόλεμος, Αεροπορία του Αμερικανικού Στρατού
Ψυχρός Πόλεμος
Πόλεμος της Κορέας
Πόλεμος του Βιετνάμ
Επιχείρηση Eagle Claw
Επιχείρηση Urgent Fury
Επιχείρηση Eldorado Canyon
Επιχείρηση Just Cause
Επιχείρηση Desert Shield και Επιχείρηση Desert Storm
Επιχείρηση Northern Watch
Επιχείρηση Southern Watch
Επιχείρηση Allied Force
Επιχείρηση Enduring Freedom
Επιχείρηση Iraqi Freedom


=== Ανθρωπιστικές επιχειρήσεις ===
Η USAF έχει λάβει μέρος σε πολυάριθμες ανθρωπιστικές επιχειρήσεις. Μερικές από τις κυριότερες περιλαμβάνουν τις:
Αερογέφυρα του Βερολίνου, Επιχείρηση Vittles, 1948 - 1949
Επιχείρηση Safe Haven, 1956 - 1957
Επιχειρήσεις Babylift, New Life, Frequent Wind και New Arrivals, 1975
Επιχείρηση Provide Comfort, 1991
Επιχείρηση Sea Angel, 1991
Επιχείρηση Provide Hope, 1992 - 1993
Επιχείρηση Unified Assistance, Δεκέμβριος 2004 - Απρίλιος 2005


== Διοικητική οργάνωση ==


=== Δομή ===
 Αρχηγείο Αμερικανικής Πολεμικής Αεροπορίας, με έδρα το Πεντάγωνο, στο Άρλινγκτον της Βιρτζίνια
 Διοίκηση Αεροπορικού Πολέμου (Air Combat Command - ACC), με έδρα την αεροπορική βάση Λάνγκλεϊ (Langley Air Force Base) στη Βιρτζίνια
 Πρώτη Αεροπορική Δύναμη (First Air Force), με έδρα την αεροπορική βάση Τίνταλ (Tyndall Air Force Base), στη Φλόριδα
 Όγδοη Αεροπορική Δύναμη (Eighth Air Force), με έδρα την αεροπορική βάση Μπάρκσντέηλ (Barksdale Air Force Base), στη Λουιζιάνα
 Ένατη Αεροπορική Δύναμη (Ninth Air Force), με έδρα την αεροπορική βάση Σο (Shaw Air Force Base), στη Νότια Καρολίνα
 Δωδέκατη Αεροπορική Δύναμη (Twelfth Air Force), με έδρα την αεροπορική βάση Ντέιβις-Μόνθαν (Davis-Monthan Air Force Base), στην Αριζόνα

 Διοίκηση Αεροπορικής Εκπαίδευσης (Air Education and Training Command - AETC), με έδρα την αεροπορική βάση Ράντολφ (Randolph Air Force Base), στο Τέξας
 Δεύτερη Αεροπορική Δύναμη (Second Air Force), με έδρα την αεροπορική βάση Κήσλερ (Keesler Air Force Base), στο Μισισίπι
 Δέκατη Ένατη Αεροπορική Δύναμη (Nineteenth Air Force), με έδρα την αεροπορική βάση Ράντολφ (Randolph Air Force Base), στο Τέξας

 Αεροπορική Διοίκηση Κυβερνοχώρου (Air Force Cyber Command (Provisional) - AFCYBER), Προσωρινή έδρα στην αεροπορική βάση Μπάρκσντέηλ (Barksdale Air Force Base), στη Λουιζιάνα
Εικοστή Τέταρτη Αεροπορική Δύναμη (Twenty Fourth Air Force)

Αεροπορική Διοίκηση Παγκόσμιας Κρούσης (Air Force Global Strike Command - GSC), Δεν έχει καθοριστεί ακόμα η έδρα, ενεργοποίηση το Σεπτέμβριο του 2009
 Όγδοη Αεροπορική Δύναμη (Eighth Air Force), με έδρα την αεροπορική βάση Μπάρκσντέηλ (Barksdale Air Force Base), στη Λουιζιάνα
 Εικοστή Αεροπορική Δύναμη (Twentieth Air Force), με έδρα την αεροπορική βάση Γουόρεν (F. E. Warren Air Force Base), στο Ουαϊόμινγκ

 Διοίκηση Αεροπορικού Υλικού (Air Force Materiel Command - AFMC), με έδρα την αεροπορική βάση Ράιτ-Πάτερσον (Wright-Patterson Air Force Base), στο Οχάιο
 Διοίκηση Αεροπορικών Εφεδρειών (Air Force Reserve Command - AFRC), με έδρα την αεροπορική βάση Ρόμπινς (Robins Air Force Base), στη Γεωργία
 Τέταρτη Αεροπορική Δύναμη (Fourth Air Force), με έδρα την αεροπορική βάση εφεδρείας Μαρτς (March Air Reserve Base), στην Καλιφόρνια
 Δέκατη Αεροπορική Δύναμη (Tenth Air Force), με έδρα την κοινή αεροναυτική βάση εφεδρείας Φορτ Γουορθ (Naval Air Station Joint Reserve Base Fort Worth), στο Τέξας
 Εικοστή Δεύτερη Αεροπορική Δύναμη (Twenty-Second Air Force), με έδρα την αεροπορική βάση εφεδρείας Ντόμπινς (Dobbins Air Reserve Base), στη Γεωργία

 Αεροπορική Διοίκηση Διαστηματος (Air Force Space Command - AFSPC), με έδρα την αεροπορική βάση Πητερσον (Peterson Air Force Base), στο Κολοράντο
 Δέκατη Τέταρτη Αεροπορική Δύναμη (Fourteenth Air Force), με έδρα την αεροπορική βάση Βάντενμπεργκ (Vandenberg Air Force Base), στην Καλιφόρνια
 Εικοστή Αεροπορική Δύναμη (Twentieth Air Force), με έδρα την αεροπορική βάση Γουόρεν (F. E. Warren Air Force Base), στο Ουαϊόμινγκ

 Αεροπορική Διοίκηση Ειδικών Επιχειρήσεων (Air Force Special Operations Command - AFSOC), με έδρα την αεροπορική βάση Χάλμπαρτ (Hurlburt Field), στη Φλόριδα
 Εικοστή Τρίτη Αεροπορική Δύναμη (Twenty-Third Air Force), με έδρα την αεροπορική βάση Χάλμπαρτ (Hurlburt Field), στη Φλόριδα

 Διοίκηση Αεροπορικών Μεταφορών (Air Mobility Command - AMC), με έδρα την αεροπορική βάση Σκοτ (Scott Air Force Base), στο Ιλινόις
 Δέκατη Όγδοη Αεροπορική Δύναμη (Eighteenth Ai