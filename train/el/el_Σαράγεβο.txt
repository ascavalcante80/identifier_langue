Το Σαράγεβο ή Σεράγεβο (λατινικό: Sarajevo, κυριλλικό: Сарајево), είναι η μεγαλύτερη πόλη και πρωτεύουσα της Βοσνίας και Ερζεγοβίνης, της Ομοσπονδίας της Βοσνίας και Ερζεγοβίνης και η "de jure" πρωτεύουσα της Σερβικής Δημοκρατίας. Βρίσκεται στην κοιλάδα Σαράγεβο στα εδάφη της Βοσνίας και περιβάλλεται από τις Διναρικές Άλπεις. Η πόλη είναι γνωστή για τη θρησκευτική της ποικιλομορφία, καθώς συνυπάρχουν οπαδοί του Ισλάμ, του Ρωμαιοκαθολικισμού, της Ανατολικής Ορθόδοξης Εκκλησίας και του Ιουδαϊσμού. Αν και η περιοχή έχει κατοικηθεί από τους προϊστορικούς χρόνους, η σύγχρονη πόλη του Σαράγεβο αναπτύχθηκε σαν προπύργιο της Οθωμανικής Αυτοκρατορίας τον 15ο αιώνα. Το 1914, στο Σαράγεβο δολοφονήθηκε ο Φραγκίσκος Φερδινάνδος, γεγονός που στάθηκε αφορμή για το ξέσπασμα του Α΄ Παγκοσμίου Πολέμου. Πιο πρόσφατα, πιο γνωστή είναι η πολιορκία του Σαράγεβο κατά τον πόλεμο της Βοσνίας, ενώ επί του παρόντος η πόλη προσπαθεί να ορθοποδήσει και να προσαρμοστεί στη μεταπολεμική πραγματικότητα.


== Ιστορία ==
Η κοιλάδα του Σαράγεβο έχει μεγάλη ιστορία, που ξεκινάει από τη Νεολιθική περίοδο. Στην περιοχή υπήρξαν κάποιες ιλλυρικές εγκαταστάσεις πριν την κυριαρχία των Ρωμαίων. Ακολούθησαν οι Γότθοι και τον 7ο αιώνα οι Σλάβοι.
Από το 1263 υφίσταται στην κοιλάδα ένα σλαβικό οχυρό ονόματι Vrh-Bosna, το οποίο κατελήφθη από τους Οθωμανούς το 1429, ενώ το 1461 ιδρύθηκε γύρω από το οχυρό η πόλη Bosna-Saraj. Τότε άρχισαν οι κατασκευές στην Παλαιά Πόλη, που περιελάμβαναν δίκτυο ύδρευσης, τέμενος, κλειστή αγορά, δημόσια λουτρά, πανδοχείο και το παλάτι του Κυβερνήτη, ενώ αργότερα, από το 1521 και μετά, χτίστηκε η πρώτη βιβλιοθήκη της πόλης, σχολή Φιλοσοφίας Σουφισμού κλπ.
Το 1697, κατά τη διάρκεια επιδρομής των Αψβούργων εναντίον των Οθωμανών, ο Πρίγκιπας Ευγένιος της Σαβοΐας κατέλαβε το Σαράγεβο και το έκαψε, ενώ εξαπλώθηκε πανώλη. To 1850, η Οθωμανική Αυτοκρατορία κατέστησε το Σαράγεβο σημαντικό διοικητικό κέντρο, αλλά η πόλη πέρασε στα χέρια της Αυτοκρατορίας της Αυστροουγγαρίας με τη Συνθήκη του Βερολίνου το 1878, η οποία και προσάρτησε επισήμως τη Βοσνία και Ερζεγοβίνη το 1908. Έτσι, το Σαράγεβο αναπτύχθηκε βιομηχανικά, καθώς η Αυστροουγγαρία δοκίμαζε νέες εφευρέσεις, όπως το τραμ, στην πόλη πριν την εφαρμογή τους στη Βιέννη.
Στις 28 Ιουνίου 1914, στο Σαράγεβο δολοφονείται ο Αρχιδούκας Φραγκίσκος Φερδινάνδος της Αυστρίας και η σύζυγός του, Σοφία, από το Σέρβο εθνικιστή Γκαβρίλο Πρίντσιπ, γεγονός που στάθηκε η αφορμή για τον Α' Παγκόσμιο Πόλεμο. Μετά το τέλος του πολέμου, όταν τα Βαλκάνια ενώθηκαν στο Βασίλειο της Γιουγκοσλαβίας, το Σαράγεβο έγινε πρωτεύουσα της επαρχίας Ντρίνα.
Τον Απρίλιο του 1941, οι Ναζί βομβάρδισαν το Σαράγεβο και κατέλαβαν τη Γιουγκοσλαβία. Την περίοδο εκείνη, στην πόλη ζούσαν περίπου 10.500 Εβραίοι, οι οποίοι μαζί με Αθίγγανους και Ορθόδοξους Σέρβους υπήρξαν θύματα καταπίεσης από την κυβέρνηση ή στάλθηκαν σε στρατόπεδα συγκέντρωσης. Στις 6 Απριλίου 1945, οι Παρτιζάνοι με αρχηγό τον Τίτο ελευθέρωσαν το Σαράγεβο, το οποίο έπειτα έγινε σημαντικό βιομηχανικό κέντρο της Γιουγκοσλαβίας. Το 1984, η πόλη φιλοξένησε τους Χειμερινούς Ολυμπιακούς Αγώνες.
Στις 6 Απριλίου 1992, το Σαράγεβο περικυκλώθηκε από το Γιουγκοσλαβικό Εθνικό Στρατό και, ύστερα, από τον νεοσύστατο Σερβο-βοσνιακό στρατό. Τις δύο αυτές δυνάμεις πλαισίωσαν και ένας αριθμός Σέρβων παραστρατωτικών. Η πολιορκία και ο καθημερινός βομβαρδισμός του Σαράγεβο διήρκεσε μέχρι τον Οκτώβριο του 1995 και προκάλεσε τεράστιες καταστροφές και μετακινήσεις πληθυσμών. Υπολογίζεται ότι περίπου 10.000 Βόσνιοι σκοτώθηκαν ή χάθηκαν κατά τη διάρκεια της πολιορκίας, μεταξύ των οποίων 1.500 παιδιά. Επιπλέον, περί τις 56.000 άνθρωποι τραυματίστηκαν, μεταξύ των οποίων 15.000 παιδιά. Με το τέλος