Το Τόκιο ή Τόκυο (ιαπωνικά: 東京, προφέρεται: [ˈtɔ kyɔ] ( ακούστε)) είναι η πρωτεύουσα της Ιαπωνίας. Αποτελεί ένα από τα 47 νομαρχιακά διαμερίσματα της Ιαπωνίας και περιλαμβάνει την ιδιαίτερα αστικοποιημένη κεντρική περιοχή του Τόκιο, που είναι η καρδιά της ομώνυμης μητροπολιτικής περιοχής. Αριθμεί περίπου 13 εκατομμύρια κάτοικους- 10% του πληθυσμού της χώρας, ενώ στη μητροπολιτική του περιοχή ζουν περίπου 36 εκατομμύρια άνθρωποι, κάνοντάς την έτσι την πιο πυκνοκατοικημένη του κόσμου. Το Τόκιο βρίσκεται στην περιοχή Κάντο, στο Χονσού, το κεντρικό και μεγαλύτερο από τα νησιά που απαρτίζουν την Ιαπωνία.
Το Τόκυο έχει διοργανώσει τους Ολυμπιακούς Αγώνες του 1964 και έχει επιλεγεί από την Διεθνή Ολυμπιακή Επιτροπή ως η πόλη που θα διοργανώσει τους Ολυμπιακούς Αγώνες του 2020. Σύμφωνα με την ετήσια έκθεση του Economist Intelligence Unit για το 2009, είναι η ακριβότερη πόλη στον κόσμο.


== Ετυμολογία ==
Το Τόκιο ήταν αρχικά γνωστό ως Έντο, που σημαίνει «εκβολές». Το όνομά του άλλαξε σε Τόκιο (Τόκιο: Tō (ανατολική) + Kyo (πρωτεύουσα), όταν έγινε η αυτοκρατορική πρωτεύουσα το 1868, σύμφωνα με την παράδοση της Ανατολικής Ασίας να συμπεριλαμβάνει την λέξη Kyo (京) στο όνομα της πρωτεύουσας. Κατά την πρώιμη περίοδο Meiji, η πόλη ονομάστηκε επίσης «Tōkei», μια εναλλακτική προφορά για τους ίδιους κινέζικους χαρακτήρες που αντιπροσωπεύουν την λέξη «Τόκιο». Σε μερικά επίσημα αγγλικά έγγραφα γίνεται χρήση της ορθογραφίας «Tokei».


== Ιστορία ==
Η ακμή του Τόκιο συνδέεται κατά ένα μεγάλο μέρος με δύο άτομα: τον Τοκουγκάβα Ιεγιάσου και τον αυτοκράτορα Μεϊτζί. Το 1603, μετά την ενοποίηση της Ιαπωνίας, ο Σογκούν Τοκουγκάβα κατέστησε το Έντο (το σημερινό Τόκιο) βάση του, ξεκινώντας έτσι την Περίοδο Έντο της ιστορίας της χώρας. Κατά συνέπεια, η πόλη αναπτύχθηκε γρήγορα και εξελίχθηκε σε μια από τις μεγαλύτερες πόλεις στον κόσμο με πληθυσμό που έφτασε το ένα εκατομμύριο μέχρι τον 18ο αιώνα. Έγινε η ντε φάκτο πρωτεύουσα της Ιαπωνίας και παρότι ο αυτοκράτορας ζούσε στο Κιότο, ήταν το Τόκιο αυτοκρατορική πρωτεύουσα. Το 1869, ο 17χρονος αυτοκράτορας Αυτοκράτορας Μεϊτζί μετακόμισε στην Έντο την οποία είχε μετονομάσει σε «Τόκυο» («ανατολική πρωτεύουσα») ένα έτος πριν. Το Τόκιο ήταν ήδη το πολιτικό, οικονομικό, και πολιτιστικό κέντρο του έθνους, και η μεταφορά της κατοικίας του αυτοκράτορα εκεί την έκανε και τυπικά πρωτεύουσα.
Κατά τη διάρκεια του δεύτερου παγκόσμιου πόλεμου το Τόκιο βομβαρδίστηκε με βόμβες εμπρησμού. Την νύχτα της 23ης προς την 24η Φεβρουαρίου 1945 στο Τόκιο έπεσαν οι πρώτες εμπρηστικές βόμβες, καταστρέφοντας πάνω από 2 km² της πόλης. Όμως η μεγαλύτερη και πιο καταστροφική επιδρομή πραγματοποιήθηκε στις 9 και 10 Μαρτίου του ίδιου έτους, όταν 329 αεροσκάφη τύπου Β-29, εκτελώντας νυχτερινή επιδρομή, έριξαν στην πόλη εμπρηστικές βόμβες 1.667 τόνων. Τα ξύλινα σπίτια έπιασαν γρήγορα φωτιά. Τα αποτελέσματα αυτής της πύρινης λαίλαπας ήταν να καταστραφούν 250 χιλιάδες κτίρια. Σύμφωνα με επίσημα στοιχεία, σκοτώθηκαν 83.000 άνθρωποι και 40 χιλιάδες τραυματίστηκαν (στο μεγαλύτερο μέρος τους ήταν πολίτες). Οι εκθέσεις της αστυνομίας του Τόκιο μιλούσαν για περίπου 97 χιλιάδες θανάτους και 125 χιλιάδες τραυματίες (μερικές πηγές λένε μέχρι και σχεδόν 200 χιλιάδες θύματα, περισσότερα δηλαδή από την καταστροφή που προκάλεσαν από κοινού οι δύο ατομικές βόμβες, αλλά και από οποιαδήποτε αεροπορική επιδρομή κατά τη διάρκεια του πόλεμου στην Ευρώπη). Η ενέργεια αυτή έφερε την κωδική ονομασία «Meetinghouse».


== Γεωγραφία ==
Η μητροπολιτική περιοχή του Τόκιο αποτελείται από τρία μέρη: τα 23 Ειδικά Διαμερίσματα (που αποτελούν την πρώην πόλη του Τόκιο), την Περιοχή Τάμα και τα νησιά.
Η διοικητική δομή του Τόκιο είναι παρόμοια με αυτήν άλλων νομαρχιακών διαμερισμάτων της Ιαπωνίας. Στο Τόκιο συμπεριλαμβάνονται δεκάδες μικρές οντότητες, οι πε