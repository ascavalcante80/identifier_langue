Η Ιένα (Jena, Γιένα στα γερμανικά) είναι πόλη της Γερμανίας που βρίσκεται στο ομόσπονδο κρατίδιο της Θουριγγίας. Είναι η δεύτερη μεγαλύτερη πόλη της Θουριγγίας μετά την Ερφούρτη. Είναι διάσημη κυρίως για το ομώνυμο πανεπιστήμιό της και για την εταιρία κατασκευής οπτικών Καρλ Τσάις (Karl Zeiss).


== Ιστορία ==
Η Ιένα αναφέρθηκε για πρώτη φορά σε ένα έγγραφο του 1182. Αρχικά, η Ιένα ήταν υπό την κατοχή των φεουδαρχών του Λόμπντεμπεργκ. Εκείνη την εποχή, η οικονομία της πόλης βασιζόταν κυρίως στην παραγωγή κρασιού. Το 1523, φτάνει στην πόλη η ιδέα της Μεταρρύθμισης. Σύμφωνα με κείμενα της εποχής, οι Δομινικανοί μοναχοί που ήταν εγκατεστημένοι στην Ιένα από το 1286 δέχτηκαν πολλές επιθέσεις από Προτεστάντες μοναχούς. Το 1558, ιδρύεται το Πανεπιστήμιο της Ιένας από τον εκλέκτορα της Σαξονίας Ιωάννη Φραγκίσκο τον Μεγαλόκαρδο. Την περίοδο 1670-1690, η Ιένα ήταν πρωτεύουσα ενός δουκάτου. Στα τέλη του 18ου αιώνα, το Πανεπιστήμιο της Ιένας απέκτησε μεγάλη φήμη μεταξύ των γερμανικών κρατιδίων, με αποτέλεσμα να γίνει πνευματικό κέντρο όχι μόνο της Γερμανίας αλλά και ολόκληρης της Ευρώπης. Το 1806, μετά την μάχη της Ιένας όπου οι Γάλλοι νίκησαν τους Πρώσους (14 Οκτωβρίου 1806), ο Ναπολέων κατέκτησε την πόλη. Οι φοιτητές του Πανεπιστημίου της Ιένας εξεγέρθηκαν εναντίον των Γάλλων κατακτητών το 1813 και, τελικά, κατάφεραν να κερδίσουν την ανεξαρτησία της πόλης. Στα τέλη του 19ου αιώνα, με την δημιουργία της σιδηροδρομικής γραμμής Ζάαλμπαν (Saalbahn), η Ιένα έγινε και βιομηχανικό κέντρο της Γερμανίας, καθώς παρασκεύαζε κυρίως οπτικά προϊόντα και υαλικά. Το 1945, λίγο καιρό πριν την λήξη του Δευτέρου Παγκοσμίου Πολέμου, η πόλη βομβαρδίστηκε από συμμαχικά αεροσκάφη. Η Ιένα ανήκει στο ομόσπονδο κρατίδιο της Θουριγγίας από το 1920, ενώ από 1949 ως το 1990, ανήκε διοικητικά στην Ανατολική Γερμανία.


== Οικονομία ==
Σήμερα η Ιένα είναι βιομηχαν