Το Γουάιτχορς (αγγλικά: Whitehorse, «Άσπρο Άλογο») είναι πόλη του Καναδά και πρωτεύουσα του ομοσπονδιακού εδάφους του Γιούκον. Στο Γουάιτχορς, του οποίου ο πληθυσμός ανέρχεται σε 23.276 κατοίκους (απογραφή 2011), κατοικούν τα τρία τέταρτα όλων των κατοίκων του Γιούκον.
Η πόλη πήρε το όνομά της από κάποιους κοντινούς καταρράκτες που έμοιαζαν σαν την χαίτη άσπρου αλόγου. Σήμερα, οι καταρράκτες αυτοί δεν υπάρχουν, γιατί καλύφθηκαν από τα νερά ενός υδροηλεκτρικού φράγματος που χτίστηκε το 1958.


== Ιστορία ==
Η πόλη ιδρύθηκε το 1898, την εποχή του Πυρετού του Χρυσού, όταν στο Γιούκον πήγαιναν χιλιάδες χρυσοθήρες για να κάνουν την τύχη τους. Τον καιρό εκείνο, ο μόνος τρόπος να φτάσει κανείς στο Γουάιτχορς από τα νότια, ήταν με μουλάρια και με πλωτά μέσα, που ανέβαιναν τον ποταμό Γιούκον. Για τους χρυσοθήρες, το Γουάιτχορς ήταν σημαντικό κέντρο ανεφοδιασμού. Το 1900, η πόλη συνδέθηκε στο σιδηροδρομικό δίκτυο του δυτικού Καναδά, αλλά η σιδηροδρομική σύνδεση διακόπηκε το 1982.
Από το Γουάιτχορς διέρχεται ο Αυτοκινητόδρομος της Αλάσκας (αγγλ., Alaska Highway), που ξεκινάει από το Ντόσον Κρικ (αγγλ., Dawson Creek) της Βρετανικής Κολομβίας και καταλήγει στο Φαίρμπανκς της Αλάσκας. Ο αυτοκινητόδρομος αυτός διανοίχθηκε με έξοδα των Ηνωμένων Πολιτειών στα χρόνια του Β΄ Παγκοσμίου Πολέμου για τον φόβο μιας ιαπωνικής επίθεσης στην Αλάσκα. Το 1946, οι Αμερικανοί πούλησαν το καναδικό τμήμα του αυτοκινητόδρομου στην κυβέρνηση του Καναδά.
Το Γουάιτχορς έγινε πρωτεύουσα του Γιούκον το 1953. Μέχρι τότε, πρωτεύουσα του Γιούκον ήταν το Ντόσον Σίτι.
Από το 1972, το Γουάιχορς έχει φιλοξενήσει επανειλημμένα αγώνες χειμερινών αθλημάτων. Το 2007, στο Γουάιτχορς έγιναν οι Χειμερινοί Καναδικοί Αγώνες (αγγλ., Canada Winter Games).


== Γεωγραφία και κλίμα ==
Το Γουάιτχορς είναι χτισμένο σε υψόμετρο 600 μ. από την επιφάνεια της θάλασσας, στις όχθες του ποταμού Γιούκον, 2000 χλμ. ΒΔ από το Έντμοντον και 600 χλμ. ΝΑ από το Φαίρμπανκς της Αλάσκας.
Το κλίμα της περιοχής είναι ξηρό υποαρκτικό. Το καλοκαίρι η μέση θερμοκρασία ξεπερνάει λίγο τους 20 °C, ενώ τον χειμώνα πέφτει πιο χαμηλά από −20 °C. Παρότι βρίσκεται πολύ βόρεια, το Γουάιτχορς είναι η πόλη με το πιο ξηρό κλίμα στον Καναδά, με συνολική ετήσια χιονόπτωση μόνον 145 εκ. και συνολική ετήσια βροχόπτωση 163 χιλ.


== Συγκοινωνία και αξιοθέατα ==

Το Γουάιτχορς συνδέεται με τον υπόλοιπο Καναδά, το Φαίρμπανκς της Αλάσκας, αλλά και με την Φραγκφούρτη της Γερμανίας μέσω του Διεθνούς Αεροδρομίου του Γουάιτχορς. Το αεροδρόμιο αυτό χτίστηκε το 1941–42, για στρατιωτικούς σκοπούς, αλλά από την δεκαετία του 1960 χρησιμοποιείται κυρίως ως πολιτικό αεροδρόμιο.
Το Γουάιτχορς συνδέεται επίσης με τον υπόλοιπο Καναδά και την Αλάσκα μέσω του Αυτοκινητόδρομου της Αλάσκας (Αυτοκινητόδρομος 43). Ο ποταμός Γιούκον, παρότι πλωτός, δεν χρησιμοποι