Ο Χάρι Πότερ και το Κύπελλο της Φωτιάς (αγγλικά: Harry Potter and the Goblet of Fire) είναι αμερικανική περιπετειώδης ταινία φαντασίας παραγωγής 2005. Βασίζεται στο τέταρτο ομότιτλο βιβλίο της σειράς Χάρι Πότερ, γραμμένη από την Τζ. Κ. Ρόουλινγκ. Είναι η τέταρτη ταινία της σειράς και τη σκηνοθεσία ανέλαβε ο Μάικ Νιούελ και το σενάριο έγραψε ο Στιβ Κλόουβς, σεναριογράφος των τριών προηγούμενων ταινιών. Η ιστορία ακολουθεί τον Χάρι Πότερ, στην τέταρτη χρονιά του στο Χόγκουαρτς, όπου και επιλέγεται από το Κύπελλο της Φωτιάς να πάρει μέρος στο Τρίαθλο Μαγείας, έναν πολύ επικίνδυνο διαγωνισμό. Στην ταινία όπως και στις προηγούμενες πρωταγωνιστούν οι Ντάνιελ Ράντκλιφ, Έμμα Γουάτσον, Ρούπερτ Γκριντ, Μάγκι Σμιθ, Ρόμπι Κολτρέιν, Άλαν Ρίκμαν και Μάικλ Γκαμπόν ενώ το καστ συμπληρώνουν οι Ρέιφ Φάινς, Μπρένταν Γκλίζον, Ρόμπερτ Πάτινσον και Μιράντα Ρίτσαρντσον.
Ο Στιβ Κλόουβς παραδέχτηκε ότι αντιμετώπισε μεγάλη δυσκολία στο να περιοριστεί στη διάρκεια της ταινίας χωρίς να αφαιρέσει κεφάλαια του βιβλίου τα οποία είναι απαραίτητα για την εξέλιξη της ιστορίας. Για να γίνει η ταινία κατανοητή και να κρατηθούν όλα όσα χρειάζονται βοήθησε σημαντικά και η συγγραφέας του βιβλίου Τζ. Κ. Ρόουλινγκ. Είναι η πρώτη ταινία της σειράς που χαρακτηρίζεται κατάλληλη για ανήλικους άνω των δεκατριών (PG-13).
Η ταινία κυκλοφόρησε στους κινηματογράφους στις 18 Νοεμβρίου 2005 στο Ηνωμένο Βασίλειο και στις Ηνωμένες Πολιτείες. Έλαβε θετικά σχόλια από τους κριτικούς, με αρκετούς να κάνουν λόγο για μία από τις καλύτερες ταινίες της σειράς, σημειώνοντας την ωριμότητα και την πολυπλοκότητα των χαρακτήρων, την πιο σκοτεινή και περίπλοκη πλοκή, το σενάριο και τις ερμηνείες των πρωταγωνιστών της. Εισπρακτικά αποδείχθηκε άκρως επιτυχημένη με συνολικές εισπράξεις 896,9 εκατομμύρια δολάρια παγκοσμίως. Μέχρι σήμερα καταλαμβάνει τη 26η θέση στη λίστα με τις μεγαλύτερες εισπρακτικές επιτυχίες όλων των εποχών και την 6η θέση ανάμεσα στις υπόλοιπες ταινίες της σειράς.
Έλαβε μία υποψηφιότητα για Όσκαρ στην κατηγορία Καλύτερης Καλλιτεχνικής Διεύθυνσης και τρεις υποψηφιότητες για BAFTA, κερδίζοντας ένα για τον Καλύτερο Σχεδιασμό Παραγωγής.


== Πλοκή ==
Ο Χάρι Πότερ βλέπει ένα όνειρο για ένα συμβάν το οποίο συμβαίνει εκείνη τη στιγμή. Βλέπει τον Βόλντεμορτ να κάνει σχέδια μαζί με τον Πίτερ Πέτιγκρου και με έναν άνδρα που δεν αναγνωρίζει. Ο Ρον και η Ερμιόνη εκφράζουν ανησυχία για τα όνειρα του Χάρι. Το Παγκόσμιο Πρωτάθλημα Κουίντιτς, επιτρέπει στο Χάρι να ξεχαστεί. Όμως, οι ακόλουθοι του Βόλντεμορτ, γνωστοί ως Θανατοφάγοι, εμφανίζονται και τρομοκρατούν τους θεατές και κατασκηνωτές του αγώνα.
Στο Χόγκουαρτς, ο διευθυντής Άλμπους Ντάμπλντορ, συστήνει τον Άλαστορ "Τρελομάτη" Μούντι ως το νέο καθηγητή άμυνας κατά των σκοτεινών δυνάμεων. Επίσης ανακοινώνει ότι το σχολείο θα φιλοξενήσει το Τρίαθλο Μαγείας, στο οποίο ένα μάγος από τις τρεις σχολές μαγείας διαγωνίζεται σε τρεις διαφορετικούς άθλους. Οι συμμετέχοντες επιλέγονται από το Κύπελλο της Φωτιάς. Ο Σέντρικ Ντίγκορι επιλέγεται να εκπροσωπήσει το Χόγκουαρτς, ο πρωταθλητής του Κουίντιτς Βίκτορ Κραμ το Ινστιτούτο Ντάρμστρανγκ και η Φλερ Ντελακούρ την Ακαδημία Μαγείας Μπομπατόν. Το Κύπελλο όμως απρόσμενα, επιλέγει και έναν τέταρτο, το Χάρι. Ο Χάρι όμως είναι ανήλικος και γι' αυτό δεν μπορεί να συμμετέχει. Τότε οι καθηγητές του Χόγκουαρτς μαζί με τους μαθητές μοιάζουν καχύποπτοι.
Στο πρώτο τους μάθημα ενάντια στις σκοτεινές δυνάμεις, οι μαθητές μαθαίνουν τις τρεις Ασυγχώρητες Κατάρες. Την Ανώτατη Κατάρα που αφαιρεί την ελεύθερη βούληση, τη Βασανιστική Κατάρα που βασανίζει και τέλος τη Θανατική Κατάρα που προκαλεί θάνατο.
Στον πρώτο άθλο, κάθε ένας από τους πρωταθλητές, παίρνουν οδηγίες να πάρουν το χρυσό αυγό που φυλάει ένας δράκος. Όλοι οι συμμετέχοντες επιτυγχάνουν. Με το χρυσό αυγό, ο Χάρι έμαθε ποιος είναι ο επόμενος άθλος. Θα πρέπει να πάρει κάτι πολύτιμο πίσω, το οποίο κρύβεται μέσα στη λίμνη. Και σε αυτόν τον άθλο όλοι επιτυγχάνουν.
Καθώς ο Χάρι περιμένει στο γραφείο του Ντάμπλντορ, η περιέργειά του τον οδηγεί στο συντριβάνι, που του επιτρέπει να επισκεφτεί μία ανάμνηση του Ντάμπλντορ. Τότε γίνεται μάρτυρας μιας δίκης στην οποία ανακρίνεται ο Θανατοφάγος Ίβαν Κιρκόροφ που αναφέρει την ταυτότητα κάποιων Θανατοφάγων, συμπεριλαμβανομένων του Σέβερους Σνέιπ και του Μπάρτυ Κράουτς Τζούνιορ. Ο Ντάμπλντορ αναφέρει την ακεραιότητα του Σνέιπ και ο Μπάρτυ Κράουτς ο Γηραιότερος στέλνει το γιο του στο Αζκαμπάν. Καθώς επιστρέφει στην πραγματικότητα, ο Ντάμπλντορ λέει στο Χάρι ότι ψάχνει τις αναμνήσεις του για ένα στοιχείο που να εξηγούν την κατάσταση στο Χόγκουαρτς, απ' όταν ξεκίνησε το Τρίαθλο Μαγείας. Καθώς ο Χάρι, προχωρά στο κάστρο, ο Σνέιπ τον κατηγορεί ότι έκλεψε συστατικά για να φτιάξει πολυχημικό φίλτρο, με το οποίο κάποιος μπορεί να μετατραπεί σε όποιον θέλει.
Στον τελευταίο άθλο, οι τέσσερις συμμετέχοντες τοποθετούνται μέσα σε ένα τεράστιο λαβύρινθο, με στόχο να φτάσουν στο κύπελλο. Ο Κραμ κάτω από την επιρροή Κατάρας, αφοπλίζει την Φλερ και προσπαθεί να κάνει το ίδιο στον Σέντρικ. Ο Χάρι σώζει το Σέντρικ και οι δύο τρέχουν προς το κύπελλο.
Μόλις ακουμπάνε το κύπελλο, μεταφέρονται σε ένα νεκροταφείο όπου ο Πίτερ Πέτιγκρου και ο Βόλντεμορτ περιμένουν το Χάρι. Ο Πέτιγκρου σκοτώνει το Σέντρικ και παγιδεύει το Χάρι. Συνεχίζει κάνοντας ένα τελετουργικό που αναζωγονεί τον Βόλντεμορτ. Μόλις ο Βόλντεμορτ αποκτήσει πλήρως την ανθρώπινη μορφή του, καλεί τους Θανατοφάγους ώστε να δουν τη μονομαχία αυτού και του Χάρι. Καθώς ο Χάρι απωθεί τη Θανατική Κατάρα του Βόλντεμορτ, μια σύνδεση που ονομάζεται Τα Προηγούμενα Ξόρκια συμβαίνει ανάμεσα στα ραβδιά τους. Το ραβδί του Χάρι αναγκάζει εκείνο του Βόλντεμορτ να αναστήσει όλους όσους είχε πρόσφατα σκοτώσει, συμπεριλαμβανομένων του Σέντρικ και τον γονιών του Χάρι. Ο Χάρι για λίγο προστατεύεται από τα πνεύματα και καταφέρνει να αποδράσει μαζί με το σώμα του Σέντρικ χρησιμοποιώντας το κύπελλο.
Καθώς επιστρέφει, λέει στο Ντάμπλντορ και στον Υπουργό Μαγείας Κορνήλιο Φατζ ότι ο Βόλντεμορτ επέστρεψε και είναι υπεύθυνος για το θάνατο του Σέντρικ. Ο Μούντυ παίρνει το Χάρι πίσω στο κάστρο, όπου οι ερωτήσεις του κάνουν το Χάρι καχύποπτο. Όταν φτάνουν οι Ντάμπλντορ, Σνέιπ και Μαγκόναγκαλ το πολυχημικό φίλτρο τελειώνει και ο Άλαστρο "Τρελομάτης" Μούντυ μετατρέπεται στον Μπάρτυ Κράουτς Τζούνιορ. Ο πραγματικός Μούντυ είναι φυλακισμένος μέσα σε ένα σεντούκι.
Καθώς οι μαθητές από τις άλλες σχολές αποχωρούν, ο Ντάμπλντορ τους λέει να σταθούν μαζί ενωμένοι εναντίον του Βόλντεμορτ.


== Ηθοποιοί και Χαρακτήρες ==
Ντάνιελ Ράντκλιφ στο ρόλο του Χάρι Πότερ
Ρούπερτ Γκριντ στο ρόλο του Ρον Ουέσλι
Έμμα Γουάτσον στο ρόλο της Ερμιόνης Γκρέιντζερ
Ρόμπι Κολτρέιν στο ρόλο του Ρούμπεους Χάγκριντ
Μάικλ Γκαμπόν στο ρόλου του Άλμπους Ντάμπλντορ
Μάγκι Σμιθ στο ρόλο της Μινέρβα Μαγκόναγκαλ
Άλαν Ρίκμαν στο ρόλο του Σέβερους Σνέιπ
Ρέιφ Φάινς στο ρόλο του Λόρδου Βόλντεμορτ
Γκάρι Όλντμαν στο ρόλο του Σείριος Μπλακ
Μπρένταν Γκλίζον στο ρόλο του Άλαστορ "Τρελομάτη" Μούντυ
Μιράντα Ρίτσαρντσον στο ρόλο της Ρίτα Σκίτερ
Όλιβερ και Τζέιμς Φελπς στους ρόλους των Τζορτζ και Φρεντ Ουέσλι
Τζούλι Γουόλτερς στο ρόλο της Μόλυ Ουέσλι
Μαρκ Γουίλιαμς στο ρόλο του Άρθ