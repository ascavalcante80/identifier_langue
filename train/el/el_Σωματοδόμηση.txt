Σωματοδόμηση, Σωματική διάπλαση ή Μπόντι μπίλντινγκ (αγγλικά:body building) καλείται η διαδικασία αύξησης της μυϊκής μάζας και ελάττωσης του σωματικού λίπους με συνδυασμό άρσης βαρών, επαρκούς πρόσληψης θερμίδων και θρεπτικών συστατικών, καθώς και ξεκούρασης. Ο άνθρωπος ο οποίος ασχολείται με τη δραστηριότητα αυτή καλείται μπόντι μπίλντερ. Ως άθλημα καλούμενο αγωνιστικό μπόντι μπίλντινγκ, οι μπόντι μπίλντερς επιδεικνύουν το σώμα τους έναντι επιτροπής κριτών, οι οποίοι τους βαθμολογούν βάσει της εμφάνισής τους. Οι βασικές πόζες ανάδειξης της μυικής ανάπτυξης είναι 7: Μπροστινή πόζα διπλών δικεφάλων, πλάγια στήθους, άνοιγμα πλάτης από μπροστά, πλάγια τρικεφάλων, διπλή δικεφάλων από πίσω, άνοιγμα πλάτης από πίσω και κοιλιακοί με μηρό. Σε πολλούς αγώνες υπάρχει επίσης και η πόζα μέγιστης μυικότητας ("most muscular"). Διάσημοι μπόντι μπίλντερς του παρελθόντος και του παρόντος περιλαμβάνουν τους Άρνολντ Σβαρτσενέγκερ, Στιβ Ριβς, Μπιλ Περλ, Σέρτζιο Ολίβα, Μάικ Μέντζερ, Λου Φερίνιο, Σέρτζ Νουμπρέ, Λάρι Σκοτ, Λι Χέινι, Ντόριαν Γιέιτς, Ρόνι Κόουλμαν, Τζέι Κάτλερ και Φιλ Χιθ.


== Στρατηγική ==
Οι μπόντι μπίλντερς χρησιμοποιούν συνήθως τις εξής τρεις στρατηγικές για να μεγιστοποιήσουν τη μυϊκή υπερτροφία:
Προπόνηση ενδυνάμωσης με βάρη ή ελαστική/υδραυλική αντίσταση
Εξειδικευμένη διατροφή, με χρήση περισσότερης πρωτεΐνης και συμπληρωμάτων όποτε είναι αναγκαίο
Επαρκή ξεκούραση


=== Προπόνηση με βάρη ===
Η προπόνηση με βάρη προκαλεί μικροσχισμές στους προπονούμενους μυς. Η διαδικασία αυτή προκαλεί το λεγόμενο μυϊκό μικροτραύμα. Οι μικροσχισμές αυτές συνεισφέρουν στο μεταπροπονητικό "πιάσιμο" του σώματος το οποίο καλείται DOMS (Delayed Onset Muscle Soreness, δηλαδή "καθυστερημένη εκδήλωση μυϊκού πόνου"). Η μυϊκή ανάπτυξη προκαλείται λόγω της επισκευής αυτών των μικροτραυμάτων από τον οργανισμό. Το DOMS εμφανίζεται συνήθως 24 με 48 ώρες μετά την άσκηση.


=== Διατροφή ===
Τα υψηλά επίπεδα μυϊκής ανάπτυξης και επισκευής τα οποία επιτυγχάνουν οι μπόντι μπίλντερς απαιτούν εξειδικευμένες διατροφές. Σε γενικές γραμμές, όσοι ασχολούνται με το μπόντι μπίλντινγκ χρειάζεται να καταναλώνουν περισσότερες θερμίδες από έναν μέσο άνθρωπο ιδίου ύψους, με σκοπό να υποστηρίξουν τις ενεργειακές και πρωτεϊνικές ανάγκες του οργανισμού τους εξ'αιτίας της προπόνησης και της αύξησης της μυϊκής μάζας. Τα επί μέρους ποσοστά των θερμίδων τα οποία προέρχονται από υδατάνθρακες, πρωτεΐνες και λιπαρά ποικίλουν αναλόγως των στόχων του μπόντι μπίλντερ.


=== Ξεκούραση ===
Παρόλο που το ερέθισμα για μυϊκή ανάπτυξη γίνεται με την προπόνηση με βάρη, οι σωματικές διεργασίες που οδηγούν στην κορύφωση της μυϊκής ανάπλασης εκτελούνται αργότερα, κυρίως όταν ο οργανισμός βρίσκεται σε 