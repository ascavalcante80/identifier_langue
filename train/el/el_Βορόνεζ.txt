Το Βορόνεζ (ρωσ. Воро́неж: ΔΦΑ:[vɐˈronʲɪʂ]) είναι πόλη της Ρωσίας, κοντά στα σύνορα της χώρας με την Ουκρανία και πρωτεύουσα της ομώνυμης περιφέρειας. Είναι κτισμένο στις όχθες του ποταμού Βορόνεζ, λίγο πριν τη συμβολή του με το Ντον, και απέχει από τη Μόσχα περίπου 587 χιλιόμετρα σε ευθεία γραμμή. Αποτελεί σημαντικό σιδηροδρομικό και οδικό κόμβο για την επικοινωνία της χώρας με την Ευρώπη. Ο πληθυσμός του κατά την τελευταία απογραφή (2002) ανερχόταν σε 848.752 κατοίκους.


== Ιστορία ==
Η πόλη ιδρύθηκε το 1585 από το Φιοντόρ τον Κωδωνοκρούστη (αρχικά ως φρούριο που θα προστάτευε το νεοπαγές Ρωσικό Βασίλειο από τις επιδρομές των τατάρων της Κριμαίας) και χρειάσθηκαν μόλις λίγες δεκαετίες για να σφύζει από βιοτεχνική και εμπορική δραστηριότητα.
Αν και η πόλη δεν είναι παραθαλάσσια, το 1695 - 1696 ο Μέγας Πέτρος ίδρυσε εκεί το πρώτο ναυπηγείο της χώρας και έχτισε το στόλο που κατέλαβε το Αζόφ από τους Οθωμανούς, κινούμενος μέσω του ποταμού Ντον.
Το 1711 έγινε πρωτεύουσα της ευρύτερης περιοχής και εξακολουθεί έως σήμερα, όποιες μορφές κι αν της έδωσε η ρωσική διοίκηση με το πέρασμα του χρόνου. Από την ίδια εποχή αποτελεί την οικονομική πρωτεύουσα των πλέον εύφορων εδαφών της Ρωσίας, της ζώνης τσερνοζιόμ, ως κέντρο της γεωργικής και κτηνοτροφικής βιομηχανίας. Το 1871 συνδέθηκε σιδηροδρομικά με τη Μόσχα.
Το 1941 καταλήφθηκε από τους Γερμανούς, οι οποίοι τη χρησιμοποίησαν ως διαμετακομιστικό κέντρο και ως βάση για την εκστρατεία κατά του Στάλινγκραντ. Απελευθερώθηκε από τον Κόκκινο Στρατό το 1945.


== Η πόλη σήμερα ==

Χάρη στη μεγάλη εμπορική και αγροτική δραστηριότητά του, το Βορόνεζ είναι σήμερα σπουδαίο οικονομικό και εκπαιδευτικό κέντρο της ΝΔ Ρωσίας. Αποτελεί επίσης πύλη εισόδου για ξένους φοιτητές, οι οποίοι περνούν από εκεί για ένα χρόνο πριν προωθηθούν