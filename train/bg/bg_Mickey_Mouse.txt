Мики Маус (на английски: Mickey Mouse) е американски рисуван герой, който се е превърнал в символ на The Walt Disney Company. Създаден е съвместно от Уолт Дисни и Уб Айуъркс през 1928 г., а озвучаван първоначално от Уолт Дисни. Човекоподобната мишка постепенно се превръща от обикновен анимационен и комиксов герой в един от най-разпознаваемите световни символи. Въпреки, че Мики Маус се появява шест месеца по-рано, компанията "Уолт Дисни" счита за негов рожден ден 18 ноември 1928 г., когато е пуснат филма Steamboat Willie (това е първият озвучен анимационен филм на компанията). Днес Мики Маус е един от главните герои на Disney Channel. Заедно с други търговски, запазени марки, като Кока-Кола и Мк Доналдс е приеман като символ на глобализма на САЩ и североамериканския начин на живот. В търговската дейност трите запазени марки много често се появяват заедно още от втората половина на миналия век до днес.


== Създаване и първа поява ==
Мики Маус първоначално е създаден като заместник на Освалд Щастливия заек, по-ранна звезда, създадена от студиото на Дисни за Юнивърсъл. Ранният външен вид на Мики всъщност до голяма степен прилича на този на Освалд. Когато Дисни поисква по-висок бюджет за своите филмчета за Освалд, той е уволнен, а от Юнивърсъл наемат други художници да рисуват заека. От този момент нататък Дисни винаги се старае да обезпечава правата на героите, които неговата компания създава.
За да може да оцелее компанията на Уолт и Рой Дисни, тя се нуждае от нови лица, които да се превърнат в звездите на техните кратки филмчета. Тъкмо тогава идеята за Мики идва в съзнанието на Уолт, който преди това е правил неми филмчета с мишки. Първоначално смята да кръсти героя си Мортимър Маус, но жена му го убеждава, че името звучало прекалено претенциозно, което кара Уолт Дисни да нарече героя си Мики. Името Мортимър по-късно е използвано за друг герой в сериите за Мики, чичото на Мини Маус.
Първата поява на Мики и Мини, неговата приятелка във вестник е през 1923 година,а първата им поява в анимационното филмче Plane Crazy на 15 май 1928 г. Серията е сърежисирана от Уолт Дисни и Уб Айуъркс, като Айъуркс е и главният аниматор. Филмчето е създадено за 6 седмици.
Сюжетът на филмчето е сравнително прост — Мики се опитва да стане пилот, по подобие на Чарлз Линдберг. След като създава свой собствен самолет, той моли Мини да дойде с него на първия му полет, през който той на няколко пъти неуспешно се опитва да я целуне, накрая прибягвайки до сила, при което Мини скача с парашут от самолета. Разсеян от нея, Мики губи контрол над летателното средство, което се явява началото на дълъг неконтролиран полет, който е съпътстван от множество забавни ситуаци и завършва с катастрофално приземяване. Вярва се, че кравата без характерните за героите на Дисни човешки черти, която за момент се явява пътник в самолета, е първообраз на кравата Кларабел.
Образът на Мики в това филмче е на пакостлив, влюбчив немирник. Plane Crazy не успява да впечатли критиците след първата си поява, а Дисни се проваля в опита си да намери дистрибутор. Въпреки обяснимото си разочарование, Уолт Дисни не се отказва от героя, в крайна сметка превръщайки го в световен символ.


== Комикси ==
Само две години след филмовия дебют на Мики Маус, на 13 януари 1930 г. излизат първите комикси в американските всекидневници. Повечето от комиксите са нарисувани от Флойд Готфредсън,като то взаимства герои от анимациите (напр. Гуфи), но въвежда и нови като Черният фантом, полицейският шеф О'Хара и Гама (известен още поради превода от различни езици като Ета-Бета или Ига-Бива (Eega Beeva)). През 40-те години се появяват и по-дълги истории с Мики Маус и свързаните с него герои в новопоявилото се списание "Walt Disney's Comics and Stories".
Европейската продукция на комикси с герои на "Дисни" започва още през 30-те години, като се появяват местни комикси във Великобритания, Югославия, Италия и други. Италианските комикси успяват да се задържат на пазара и след войната, където вестник "Мики Маус" (Toppolino) се превръща в по-голямо списание със същото име (излизащо и до днес), което позволява създаването на по-дълги истории.
През 1948 г. редакторът на датската издателска компания "Гутенбергхус" (днес "Егмонт") Дан Фолке успява да сключи договор с "Уолт Дисни Продакшънс" за издаване на списания с комикси в Скандинавия (обикновено със заглавие "Доналд Дък", тъй като този герой е по-популярен сред скандинавците от Мики Маус). По-късно се появява и списание "Мики Маус" в Германия. През 60-те години "Егмонт" започва да изпитва недостиг на нови комикси поради малобройната продукция на комикси на "Дисни" в САЩ. Поради това те искат и получават от "Дисни" разрешение за рисуване на нови истории, като един от първите автори, които се заемат със задачата е датчанинът Нилс Ридал. През годините работата на "Егмонт" се разраства и днес повечето нови истории с герои на "Дисни" са нарисувани и написани от автори, работещи за тях.
С времето образът на Мики Маус в комиксите се изменя: от 40-те вмест