Гибоните (Hylobatidae) са семейство Човекоподобни маймуни (Hominoidea) разпространени в дъждовните тропични гори на Югоизточна Азия, североизточна Индия и южен Китай.


== Обща характеристика ==
Гибоните се различават от Човекоподобните (Hominidae) по своята характерна структура на тялото и имат по-малки размери (дължина на тялото до 1 м. и тегло от 6 до 20 кг.). Освен това не строят гнезда и се считат за моногамни (семейните двойки обикновено остават заедно доживот), но при някои видове се наблюдава известна свобода в сексуалните отношения. Във връзка с дървесния си начин на живот гибоните са развили силни и много дълги ръце, които в изправено положение на тялото достигат стъпалата на краката. Китката при тях има структура подобна на сферичната става на рамото, което улеснява свободното ѝ движение в много посоки, a палецът е разположен в дълбочината на дланта, близо до китката, за да не пречи при люлеенето от клон на клон.


== Начин на живот ==
Гибоните са социални животни - живеят на двойки или малки семейни групи заемащи определена територия. Хранят се с плодове, листа, клонки, насекоми, яйца и понякога малки птици. След около 7-месечна бременност женските раждат по едно малко, което бозае около 6 месеца. Полова зрялост достигат на около 6-годишна възраст.
Гибоните са известни със своите изключителни акробатични умения. Люлеейки се от клон на клон могат да се придвижват със скорост до 56 км/ч и правят скоковете от дърво на дърво до 8 метра. На земята се придвижват изправени, балансирайки с вдигнати ръце. Въпреки бързината, точността и силата на ръцете си, гибоните не са застраховани срещу счупване на клон или изплъзване и фрактурите на костите вследствие на падане при тях са често явление.

Песните на гибоните са друга тяхна особеност. Сутрин гласовете им огласят джунглата на километри разстояние. Пеейки в дует, към който понякога се присъединява и малкото, двойките определят границите на своята територия. Пеят също и солово, с цел привличане на партньор или отстояване на територия. Най-гласовит е Сиаманга (Symphalangus syndactylus), при който и двата пола имат специална гърлена торба, която се издува до размерите на главата. Често песните на двойките сиаманги са съпроводени и с впечатляващ танц около ствола на любимото им дърво.


== Класификация ==
Класификацията на гибоните се променя няколко пъти през последните години. Първоначално всички видове с изключение на Сиамангите (Symphalangus) били отнасяни към род Hylobates. Впоследствие се разграничават родовете Nomascus и Bunopithecus. Скорошни проучвания обаче сочат, че Хулоките не са родствени с изчезналия Bunopithecus sericus и се отнасят към отделен род: Hoolock (Mootnick & Groves, 2005). Предмет на спорове е и статута на някои представители на семейството като подвидове или отделни видове.

разред Primates - Примати
подразред Haplorrhini - Маймуни
инфраразред Simiiformes - Същински маймуни
парворазред Catarrhini - Тесноноси маймуни (маймуни на Стария свят)
надсемейство Hominoidea - Човекоподобни маймуни
семейство Hylobatidae - Гибони
род Hylobates - гибони
Hylobates lar - Белорък гибон, лар
Hylobates agilis - Чернорък гибон, унгка
Hylobates albibarbis (Hylobates agilis ssp.) - Белобрад гибон
Hylobates muelleri - Гибон на Мюлер, борнейски гибон
Hylobates pileatus - Камбоджански гибон, кампучийски (качулат) гибон
Hylobates moloch - Сребрист гибон, вау вау
Hylobates klossii - Гибон на Клос, малък сиаманг

род Hoolock (Bunopithecus) - гибони хулоки
Hoolock hoolock - Хулок, западен хулок
Hoolock leuconedys (Hoolock hoolock ssp.) - Източен хулок

род Symphalangus - гибони сиаманги
Symphalangus syndactylus - Сиаманг

род Nomascus - качулати гибони
Nomascus concolor - Черен гибон
Nomascus nasutus - Източен черен гибон
Nomascus hainanus (Nomascus nasutus ssp.) - Хайнански гибон
Nomascus leucogenys - Белобуз гибон, северен белобуз гибон
Nomascus siki (Nomascus leucogenys ssp.) - Южен белобуз гибон
Nomascus gabriellae - Златобуз гибон

Видовете гибони се отличават много трудно един от друг. Обикновено се срещат и две различни разцветки от всеки вид: светла и черна. Вследствие на това в някои зоопаркове в обща клетка са поставяни представители на различни видове, които впоследствие се кръстосват. Кръстосване на различни видове гибони