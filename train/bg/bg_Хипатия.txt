Хипа́тия (Ипа́тия) Александри́йска (на старогръцки: Ὑπᾰτία ἡ Ἀλεξάνδρεῖα) е древногръцка математичка, философка и учен от Александрия. Тя е смятана за първата жена с големи заслуги към физиката, математиката, философията и астрономията. Преподавала в Александрия, схоларх в Александрийската школа на неоплатонизма.


== Биография ==
Хипатия е родена в семейството на математика Теон Александрийски, един от най-образованите мъже в Александрия по онова време и последен управител на Александрийската библиотека, преди закриването и́ от ортодоксалния християнски император Теодосий I. Теон дава на дъщеря си всестранно образование, като я посвещава във всички достъпни по това време науки. Около 400-та година Хипатия е поканена да чете лекции в Александрийската библиотека, където завежда една от водещите катедри — катедрата по философия. Преподавала философиите на Платон и Аристотел. Преподавала математика и се занимавала с изчисляване на астрономически таблици. Написала коментарии към съчиненията на Аполоний Пергски и Диофант Александрийски ( ІІІ век от н. е. ). Повечето ѝ трудове са унищожени при опожаряването на Библиотеката. Хипатия е известна с трудовете си по математика и геометрия, и най-вече с идеите си за коничните сечения, изложени от Аполоний Пергски. В нейния най-известен труд "За конусите на Аполоний" се описва разделянето на конусите на различни части чрез равнина. Тази концепция доразвива идеята за хиперболите, параболите и елипсите.
Хипатия участвала в александрийската градска политика. Имала близки отношения с префекта на града Орест. Вярвайки, че е в основата на лошото отношение към александрийския епископ Кирил Александрийски (по-късно канонизиран) е заловена и убита от разярена тълпа християни, според християнския историк Сократ Схоластик предвождана от някой си Петър.
Александрийският 