Мюнхен (на немски München, произношение  ['mʏnçən]) е център на германската провинция Бавария. С население от 1 353 186 души (2010) той е третият по големина град в страната след Берлин и Хамбург (вж. Списък на градовете в Германия).  Намира се на река Изар. 
Фигурата на герба на Мюнхен е „мюнхенското детенце“ (Münchner Kindl), което в действителност е фигура на монах. 
Мюнхен е вторият по промишлена сила град в Германия и важен културен метрополис. Той е на първо място по важност в сферата на информационните технологии в Европа и на второ в сферата на издателската дейност и медиите в света след Ню Йорк. 


== История ==

През 1154 г. Ото Фрайзингски установява контрол над търговията със сол, добивана в Райхенхал, тъй като моста на река Изар при Оберфьоринг (днес в Мюнхен) е под негово управление. Вследствие на конфликт с херцога на Бавария, Хайнрих Лъв, мостът е подпален, а Хайнрих Лъв построява нов мост по-надолу по течението на реката, който търговците са задължени да ползват.  Така през 1158 г. Мюнхен е основан от Хайнрих Лъв.  През 1210 г. придобива статута на град (civitas).  През 1327 г. е опожарен. През 1632 г. е превзет от Швеция по време на 30-годишната война. Хабсбургите си го връщат през 1705 г. През 1806 г. става столица на новата държава Кралство Бавария. През 1882 г. градът е електрифициран.
След Първата световна война за половин година (1918-1919 г.) просъществува Мюнхенската съветска република.
През 1923 г. в Мюнхен се провежда Бирения пуч - неуспешен опит за преврат срещу Ваймарската република. От 1933 г. в града се намира щабът на Националсоциалистическата работническа партия.
През 1972 г. в Мюнхен се провеждат XX. летни олимпийски игри, по време на които група израелски атлети са убити от палестински терористи.


== Управление ==
Настоящият кмет на Мюнхен, Кристиан Уде, е от Социалдемократическата партия.


== Климат ==
Климатът в Мюнхен е умереноконтинентален. Най-високата средногодишна температура е през юли, а най-ниската- през януари. Количеството на валежите е най-високо през късната пролет и лятото. Средното количество на валежите е най-голямо през юни и най-малко през февруари. Голямата надморска височина и близостта до Алпите оказва съществена роля върху климата в Мюнхен, предизвиквайки повече валежи и снеговалежи, в сравнение с други части на Германия. Алпите оказват влияние на климата и по друг начин, предизвиквайки образуването на топлия вятър фьон, който предизвиква рязко повишаване на температурата, дори и през зимата.


== Икономика ==

Мюнхен е един от новите икономически центрове в Германия. Промишлености на бъдещето като биотехнологии и интернет са силно представени в Мюнхен, известен още като „световен град със сърце“ (Weltstadt mit Herz) . Градът е дом на много от централите на големи застрахователни компании като Алианц и Мюнхенер Рюк (Münchener Rück), на автопроизводителите BMW, фирмите за електроника Siemens AG и Инфинеон (Infineon Technologies), както и на немските централи на Макдоналдс и Майкрософт. Освен това, Мюнхен е вторият град с най-много издателски къщи в света, като пред него е само Ню Йорк. Мюнхен се счита за столица на информационните технологии в страната.
Между 2005 и 2013 г. градската управа провежда проект, посредством който всички нейни компютри преминават към операционната система GNU/Linux. По този начин градът спестява над 10 млн. евро. 
Брутният вътрешен продукт за 2008 г. е 73 милиарда евро. Броят на плащащите социални осигуровки е 686 734 души. 


== Население ==
През 2010 г. в Мюнхен живеят 1 353 186 души. 
През 2009 г. има 748 678 домакинства, 51,4% от населението са жени. 16,9% от населението са младежи под 20-годишна възраст. Чужденците са 315 924.
През 2009 г. в Мюнхен живеят 5982 българи.


== Административно деление ==
След административната реформа през 1992 броят на районите в Мюнхен е редуциран от 41 на 26. В момента те са:


== Образование и наука ==
В Мюнхен има 13 висши учебни заведения с общо 88 165 студенти. 41 776 от тях учат в университета „Лудвиг-Максимилиан“, 22 760 в Техническия университет. 47,5% от студентите са жени.  Университетът „Лудвиг-Максимилиан“ е вторият по големина в Германия. 


== Туризъм ==

Мюнхен е популярна туристическа дестинация. През 2009 г. е посетен от 4 983 632 туристи. . През 2011 г. в града има леглова база от около 57 000 легла. 
Най-посещаваното събитие в Мюнхен е двуседмичния панаир Октоберфест. За първи път се провежда на 12 октомври 1810 г. в чест на сватбата на принц Лудвиг I и принцеса Тереза фон Сакс-Хилбургхаузен. Празненствата приключват с конни състезания и в следващите години били продължени и доразвити в бирения фест, познат днес. 
Има ред важни музеи и галерии, сред които са трите пинакотеки: Старата, Новата и Пинакотеката на модерното изкуство.  Преди Първата световна война той е средище на художниците от групата Синият конник (Der Blaue Reiter). 
Други известни туристически атракции са Английската градина  — парк в центъра с красиви трасета за джогинг, езера, кафенета, място за сърфиране и нудистки площи, Техническият музей , площадът Мариенплац , намиращ се в центъра на града, богато украсения часовник с движещи се фигури на фасадата на Новото кметство. Мариенплац е най-красивият площад в Мюнхен, наречен на името на Божията майка. В близост до него са разположени Старото и Новото кметство, центърът за туристическа информация, една от основните търговски улици на града с много магазини, барове и ресторанти. В центъра на площада се издига колона на Дева Мария (Mariensäule) – позлатена статуя, открита на 8 ноември 1638 г., поръчана от Максимилиан I . Мариенплац е традиционно място за срещи и провеждани на мероприятия на национално или градско равнище.
Други известни сгради в Мюнхен са Фрауенкирхе (Катедралата „Св. Богородица“) и Олимпийската кула, радио- и телевизионно съоръжение, разположено в Олимпийския парк. Фрауенкирхе е една от най-впечатляващите сгради в центъра  — Веднага се разпознава по двете си куполни кули, завършващи подобно на минарета, едната малко по-висока от другата.
БМВ Фирцилиндер, сградата на автомобилния гигант БМВ с овалния музей, също е построена за Летните олимпийски игри през 1972 г.


== Спорт ==

В Мюнхен се провеждат XX. Летни олимпийски игри през 1972 г. Градът има два големи футболни отбора — ФК Байерн Мюнхен и ТШФ Мюнхен 1860.
Мачове от Световното първенството по футбол през 1974 г. и първенството през 2006 г. са играни в Мюнхен. През 2006 г. в Мюнхен е изиграна първата среща от Мондиала. През 1974 г. срещите се провеждат на олимпийския стадион, а през 2006 г. — на новия „Алианц Арена“.


== Транспорт ==

Мюнхенското международно летище е наречено на името на Франц Йозеф Щраус. То е седмото по големина пътническо летище в Европейския съюз с преминали през него 28,5 милиона пътници през 2005 г. Мюнхен има голяма транспортна система, включваща метро, влакове от предградията, трамваи и автобуси. Местният транспорт се наблюдава от Мюнхенската траспортна и тарифна организация (Münchner Verkehrsgesellschaft mbH, MVG).


== Побратимени градове ==

Мюнхен е побратимен град и партньор със следните градове:
 Бордо, Франция от 30 май 1964
 Верона, Италия от 17 март 1960
 Единбург, Шотландия от 1954
 Киев, Украйна от 6 октомври 1989
 Сапоро, Япония от 28 август 1972
 Синсинати, Охайо, САЩ от 18 септември 1989
 Тюмен, Русия от 8 юни 2002
 Хараре, Зимбабве от 1996


== Личности ==
Родени в Мюнхен
Франц Бекенбауер (р. 1945), футболист и треньор
Рудолф Мьосбауер (р. 1929), физик
Мари-Луиз фон Франц (1915-1998), швейцарска психоложка
Хайнрих Химлер (1900-1945), политик
Елизабет Баварска (Сиси) (1837-1898), императрица на Австрия и кралица на Унгария
Карл-Теодор цу Гутенберг (р. 1971), политик и министър на отбраната
Маркус Бабел (р. 1972), футболист и треньор

Починали в Мюнхен
Оскар Андерсон (1887-1960), статистик
Ерих Кестнер (1899-1974), писател
Юстус фон Либих (1803-1873), химик
Херман Обрист (1862-1927), швейцарски художник
Георг Ом (1789-1854), германски физик
Вилхелм Рьонтген (1845-1923), физик
Паул фон Хайзе (1830-1914), писател, поет и драматург
Вернер Хайзенберг (1901-1976), физик
Макс Шрек (1879-1936), актьор

Други личности, свързани с Мюнхен
Стоян Брънчев (1860-1940), български лесовъд, завършва лесовъдство през 1889
Емил Костадинов (р.1967), български футболист, играе в Байерн Мюнхен в периода 1995-1996
Емануил Иванов (1857-1925), български математик, завършва математика и физика през 1883
Паул Клее (1879-1940), художник, живее в града през 1898-1931
Васил Кънчов (1862-1902), български учен