Сряда е третият ден от седмицата. Произлиза от старобългарската дума срѣда.
Ако неделя се приеме за начало на седмицата, сряда се пада в средата (оттук и името; на немски Mittwoch — среда на седмицата). Сряда също така е и по средата на работната седмица (понеделник — петък).
В римската империя „сряда“ е посветена на бога Меркурий - "Mercurii dies".
В българските народни вярвания сряда е осмислян като добър или лош ден в различните региони на България. В Югоизточна България (Странджа — Сакар), както и в Софийско, Габровско и Тетевенско, сряда се приема за един от най-тежките дни през седмицата. Жените не вършат домакинска работа, не мият косите си, а мъжете не се бръснат; спазва се сексуално въздържание, поради вярването, че ако бъде заченато дете през този ден, то ще е с физически или умствени недостатъци или ще стане много лош човек. Задължително се пости.
В българския народен календар са познати следните сряди:
Луда сряда - срядата от Тодоровата неделя, схващана като особено опасен ден. Още: Разполовената сряда, Преговялата сряда.
Светла сряда (Празна сряда) - срядата след Великден. 