Глаголът е част на речта, която означава действие или състояние на лице или предмет като процес във времето.


== Произход на названието ==
Понятието глагол произлиза от старобългарската глаголъ, която означава „дума“ и „реч“, и е във връзка с глаголати, която означава „говоря“. Чрез удвояване на индо-европейския корен *gol- със значения на „викам, крещя“ е получена първославянската golgolъ, от която е и старобългарската глаголъ. По сходен начин са образувани и санскритската дума गर्गर (gargara) и първославянската *kǫkoljь. От индо-европейския корен *gol- се развива също и първославянската *gȏlsъ със значение на „глас“.
От първославянската golgolъ се развиват източнославянските — рус. *гологол, западнославянските — чеш. и словаш. hlahol, и южнославянските — бълг. глагол, срб. гла́гољ, хрв. glágolj, слов. glágol.
В съвременния български език преки наследници от старобългарския са някои диалектни думи със значение на „език на звънец“, като глаголец (Кюстендилско), глагоръц или глоръц (Брезнишко, Радомирско и Трънско), а също и глагол със значение на „глас“ (Костур, Банско).


== Граматически категории ==


=== Лични глаголни форми ===


==== Лице и число на глагола ====
Граматическото лице на глагола се определя от отношението между говорещото лице и глаголното лице. В граматиката, глаголно лице се нарича лицето, на което се приписва глаголното действие, докато говорещо лице е лицето, което е изговорило глаголната форма.
В зависимост от отношението между говорещото и глаголното лице се наблюдават следните лица на глагола:
Първо лице на глагола - говорещото лице съобщава за действие, което самото то извършва т.е говорещото и глаголното лице съвпадат
Второ лице на глагола - говорещото лице съобщава за действие, което се извършва от неговия събеседник
Трето лице на глагола - говорещото лице съобщава за действие, което се извършва от лице, което не участва в общуването.
Числото на глагола се определя от броя на лицата участващи в глаголното лице. Числото на глагола може да бъде единствено,ако има само едно лице и множествено при повече от едно. В някои езици съществува и двойствено лице, ако има точно две лица.


==== Време на глагола ====

Времето е една от най-характерните граматически категории за глагола и показва кога се извършва глаголното действие спрямо момента на говорене. При най-простата класификация спрямо времето на говорене глаголните времена се делят на:
Сегашно време - действието се върши в момента на говоренето
Минало време - действието е извършено преди момента на говорене
Бъдеще време - действието предстои да бъде извършено.
Много езици се задоволяват с тази проста класификация, но съществуват и по-сложни системи от глаголни времена, тъй като освен сегашен момент съществуват и други допълнителни ориентационни моменти като минал или бъдещ. В такъв случай, глаголното време е със сложна ориентация, защото може да бъде ориентирано спрямо някой от тези допълнителни моменти.
Примери за времена със сложна ориентация са бъдеще време в миналото (изразява бъдеще действие спрямо минал момент) или минало предварително време (изразява резултат от минало действие спрямо минал момент).


==== Спрежение на глагола ====

Спрежението обозначава получаването на производни форми на даден глагол от неговия корен чрез словоизменение, тоест окончания, представки и други. То е също така и традиционното име на група глаголи, които се спрягат по сходен начин в даден език (клас от глаголи).


==== Вид на глагола ====

Видът на глагола показва отношението към целостта на глаголното действие. Той бива свършен и несвършен. Свършеният по вид глагол представя действието като цялост, докато несвършеният вид го представя в процеса на извършването.


==== Залог на глагола ====

Залогът изразява отношението на глаголното лице към глаголното действие т.е. дали глаголното лице върши или търпи действието. В зависимост от това отношение, глаголната форма е в активен (деятелен) залог, ако върши действието или в пасивен (страдателен) залог, ако го търпи.
Пример:
Учениците посетиха музея. - деятелен залог
Музеят бе посетен от учениците. - страдателен залог


==== Наклонение на глагола ====

Наклонението изразява отношението на говорещото лице към изказаното от него глаголно действие. В зависимост от отношението съществуват следните основни наклонения:
Изявително наклонение (индикатив) - говорещото лице представя глаголното действие като реално.
Повелително наклонение - изразява заповед или молба
Условно наклонение - глаголното действие е представено като зависещо от външни условия
Освен тези наклонения в някои езици се срещат и други като отрицателно повелително наклонение (прохибитив), желателно наклонение (оптатив), подчинително наклонение (субжонктив) и др.


=== Нелични глаголни форми ===
Неличните глаголни форми са тези форми, които не се менят по лице и число. Те представляват преходна форма между глагол и друга част на речта.


==== Причастие ====

Причастието е глаголно-именна категория, която съчетава особеностите на глагола и прилагателното име. Те се характеризират по време - сегашни или минали, в някои езици и бъдещи и по залог - деятелни и страдателни. Често причастието се използва за образуване на сложни глаголни времена.


==== Деепричастие ====

Деепричастието е неизменяема глаголна форма, която представлява глаголно наречие и изразява второстепенно действие, което съпътства основното. Основно изискване при употребата на деепричастие е подлогът на действията, изразени със спрегнатия глагол да е същият, както за деепричастието.


==== Отглаголно съществително ====

Отглаголното съществително е съществително име, образувано от глаголна основа и означаващо опредметено действие (процес или състояния), представено в абстрактен смисъл, т.е. то е име на действие, представено в самия процес на осъществяването му.


==== Инфинитив ====

Инфинитивът изразява действието само по себе си независимо от граматическите му характеристики. Това означава, че тази форма обозначава само и единствено същността на действието, без да дава сведение за това в кое лице е глаголът, сиреч кой е деятелят, и в кое време е глаголът, сиреч кога е извършено действието, или в кое наклонение е, сиреч дали при или без условие е извършено действието. Поради тази причина инфинитивът се смята като изходна форма на глагола и в повечето езици се представя като основна форма в речниците.
Съвременният български език не притежава инфинитив на глагола, а само съкратен инфинитив, който се използва в един вид конструкции. Старобългарският език е притежавал инфинитив: веселити сѧ, молити, дѣлити и т.н.


==== Супин ====

Супинът е нелична глаголна форма, близка до инфинитива, която изразява цел и се използва при глаголите за движение.


== Глаголът в българския език ==

Глаголът в българския език е изключително богат в граматическо и морфологическо отношение и има голям брой форми. Той наследява старобългарската глаголна система и запазва някои типични черти на славянския език, които са изчезнали в другите езици. Българският глагол има три граматически лица, две числа, три рода, девет глаголни времена, два вида, два залога и четири наклонения.


=== История ===
Историческият развой на българския глагол се характеризира с множество промени, които водят до обогатяване на темпоралната система и появата на нови глаголни форми. Същевремено се наблюдава опростяване на някои лични форми и загубване на някои нелични.
Основна характеристика на промяната на глаголната система в българския език е появата на система от преизказни форми, образувани върху основата на стария перфект. Преизказните форми са възникнали преди края на XIV век, но писмените паметници от тази епоха съдържат оскъдни сведения за развитието им. Причините, довели до появата на тези форми все още не са напълно изяснени, но някои проучвания дават основание да се смята, че появата им се свързва с чуждоезиково влияние, най-вероятно тюркско.
Друга важна особеност на българския език е, че той е запазил разграничението между двете прости минали времена - имперфект и аорист. Причината за този процес е, че перфектът е послужил за образуване на система от преизказни глаголни форми и по този начин е загубил способността си да се употребява като синоним на аориста и имперфекта и да ги замести напълно както в останалите славянски езици.
Сред най-важните развойни черти трябва да се отбележи също и загубването на някои нелични глаголни форми като сегашното деятелно и страдателно причастие, инфинитивът и супинът. От старобългарския език днес са запазени само миналото деятелно "елово" причастие и миналото страдателно причастие тъй като те влизат в състава на различни сложни глаголни форми. Сегашното деятелно и страдателно причастие се възстановяват в книжовния език през Възраждането под влияние на руския език. Причината за загубване на причастията се дължи на прехода на езика ни към аналитизъм.


=== Спрежение ===
Глаголът в българския език има 3 спрежения.
Глаголите от 1-во спрежение имат завършек на сегашната основа (формата за 3л., ед. ч., сег. вр.) морфемата -Е: четЕ, пишЕ, живеЕ.
Глаголите от 2-ро спрежение имат завършек на сегашната основа морфемата -И: говорИ, мислИ.
Глаголите от 3-то спрежение имат завършек на сегашната основа морфемата -А (Я) : гледА, стрелЯ.
При глаголите от 1-во и 2-ро спрежение в 1-во лице единствено число и 3-то лице множествено число на немаркираното сегашно време основната наставка се е сляла със следващата граматична морфема за лице и число (пиша, пишат, говоря, говорят), поради което показателят на спрежението се открива в останалите форми: пишЕш, пишЕм, говорИш, говорИте.


=== Време ===
Съвременният български език разполага с една от най-богатите системи на глаголни времена, а спрямо славянските езици тя е най-пълно развита. В съвременния български език има девет глаголни времена: сегашно, минало свършено, минало несвършено, минало предварително, минало неопределено, бъдеще, бъдеще в миналото, бъдеще предварително и бъдеще предварително в миналото.
По форма времето на глагола се дели на просто и сложно, като простите времена се състоят от една 