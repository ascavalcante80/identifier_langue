Университет (на латински: Universitas, „цяло“) е институция за висше (или средно в миналото) образование и научни изследвания, която предоставя научни степени в различни области и обикновено осигурява бакалавърска степен и следдипломно обучение. Думата „университет“ произлиза от латинския израз „Universitas magistrorum et scholarium“, което означава „общност от учители и учени.“


== Понятие ==
В днешно време по степен на образование университетът е висше училище, съставено от основни учебни звена (факултети) и техни подразделения (катедри), със спомагателни учебни и научно-изследователски звена (институти, департаменти и др.) от различни клонове на науката. Ръководи се от ректор (или президент), в който преподавателите (хабилитирани – професори и доценти, и нехабилитирани – техните асистенти) обучават чрез лекции, семинари и изследователска работа студентите по различни академични дисциплини – фундаментални (водещи началото си от средновековното богословие и каноничното право; от средновековната медицина и фармация и от средновековните седем свободни изкуства – граматика, реторика, диалектика, аритметика, геометрия, астрономия и теория на музиката) и специални.
В Западна и Централна Европа университетите възникват през Средновековието като католически средни или висши училища под властта на папата (най-напред в Болоня, Париж и Оксфорд), появили се вследствие от развитието на катедралните, манастирските и частните средновековни училища.
Първият европейски университет е Магнаурската школа в Константи