Литърът (означава се с l или L и неофициално с ℓ, л) е единица за обем, определена на основата на единиците от SI и равна на 0,001 m3 или един кубичен дециметър (dm3). Литърът не е единица от SI, но (подобно на единиците час и денонощие) може да се използва съвместно с единиците от SI. Стандартната единица за обем в SI е кубичният метър (m³). Употребата на единицата литър се допуска в България съгласно Наредбата за единиците за измерване. Официалното ѝ SI-означение е l или L. Второто се ползва при опасност малката латинска буква l да се сбърка с 1 или с |. Понякога се използва ръкописната буква ℓ, но тя няма официален статут. Използването на буквата л у нас също е неофициално, тъй като не се допуска от Наредбата за единиците за измерване.
Произходът на думата е от гръцки - λίτρα (lítra), което по-късно преминава в старофренски (на френски: litron) и и означава стара мярка за обем, равна на 0,831018 от съвременния литър.


== История ==

Понятието литър е въведено във Франция през 1795 г. като една от новите републикански единици за измерване и е определен като един кубичен дециметър. Оригиналният литър всъщност е 1,000974 от днешния dm3. През 1879 г. Международният комитет по мерки и теглилки приема за символ на литъра малката буква l. През 1901 г., на 3-тата Генерална конференция по мерки и теглилки, литърът е предефиниран като пространството, заемано от 1 килограм чиста вода при температура на максимална плътност (3,98 °С) и при налягане от 1 стандартна атмосфера (760 mmHg). Това прави литъра равен на около 1,000 028 dm3.
През 1964 г. на 12-тата Генералната конференция по мерки и теглилки е върнато първоначалното определение, като литърът отново е определен по отношение на метъра като равен точно на 1 dm3.
През 1979 г. на 16-тата Генералната конференция по мерки и теглилки символът L (главна буква L) е приет като алтернативен символ на изписване. Има предпочитания да се запази само един от тези символи, но през 1990 година е решено, че все още е рано за това.
Един литър вода има маса почти точно един килограм, измерен при нейната максимална плътност, която е при около 4 °С. По същия начин: 1 милилитър вода е с маса около 1 грам; 1000 литра вода е около 1000 килограма.
Днес знаем, че плътността зависи и от изотопните съотношения на кислородните и водородни атоми в дадена проба вода. Съвременните измервания по Виенския стандарт, което е чиста дестилирана вода с изотопен състав, представител на средната им стойност в океаните по света, показват, че тя е с плътност 0,999975 ±0,000001 kg/L в точките си на максимална плътност (3,984 °C) при една стандартна атмосфера налягане (760 mmHg).


== Практическа употреба ==

При готвaрските мерки и теглилки една чаена чаша е около 250 ml, една чаена лъжичка е около 5 ml, и една супена лъжица е около 15 ml. В някои страни това са официални дефиниции за тези мерки.
Един литър е обемът на куб със страни 10 cm, което е малко по-малко от куб със страни 4 инча (или една трета от фута). Един кубичен фут съдържа точно 27 от тези кубчета (с четири инча на всяка страна), което прави един кубичен фут приблизително равен на 27 литра. Един кубичен фут е с точен обем от 28,316846592 литра, което е в рамките на 5% грешка от 27-литровото приближение.
Един литър вода може да се счита за един килограм вода. Това е почти точно (0,999975 килограма) при температура 4 °C. При 25 °C един литър вода е 0,997 килограма.
В говоримия английски език съкращението за милилитър често се произнася като „мил“.
Съкращението за кубичен сантиметър cc, равно на един милилитър, е единица за измерване в CGS, която е предшествана от MKS, по-късно еволюирала в SI. Съкращението все още често се използва в много области, включително за медицински дози и оразмеряване за малките двигатели с вътрешно горене като тези, използвани в мотоциклети.
В европейските страни, в които метричната система е създадена много преди приемането на SI стандарта, все още има прехвърляне на употребявани от предшествениците CGS и MKS единици. В SI използването на представки за степени на 1000 е удобно и всички други кратни се пренебрегват. Въпреки това, в страни, където тези други кратни са вече установени, тяхната употреба се среща често. В частност, използването на санти- (10 -2 ), деци- (10 -1 ), дека- (10 1 ) и хекто- (10 2 ) представките все още е често срещано. Например, в много европейски страни, хектолитър е типичната единица за производство и обема на износ на напитки (мляко, бира, безалкохолни напитки, вино и други) и за измерване на размера на улова и квотите за рибарски лодки; децилитрите са често срещани в Швейцария и Скандинавия и понякога се използват и в готварските книги; сантилитрите показват капацитета на чаши или на малки бутилки. В Холандия и Белгия стандартните бирени чаши са известни като 25 cL или 33 cL.
Бутилката може да бъде 75 cL или половин размер 37,5 cL за традиционните напитки и 70 cL за вина и спиртни напитки. Консервите са 25 cL, 33 cL и 50 cL известен още като 0,5 L. Семейният размер бутилки за безалкохолни напитки или вода за пиене са в размери (0,5 L, 1 L, 1,5 L, 2 литра), както и бурета бира (50 L или половин размер 25 L). Тези единици се използват най-често и за всички други съдове от домакинството от кофи до вани, както и за течно гориво за отопление или за превозните средства.
Например в Канада, където метричната система вече е в употреба, напитките имат етикети почти изключително с използване на литри и милилитри