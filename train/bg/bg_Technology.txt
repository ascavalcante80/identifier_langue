Техноло́гия ( на гръцки: τέχνη — изкуство, майсторство, умение и на гръцки: λόγος — изучаване) — съвкупност от методи и инструменти за постигане на желан резултат; начин за преобразуване на даденото в необходимо. Технологията включва последователността на операциите и процедурите, тя е тясно свързана с използваните машини, оборудване, инструменти и материали (техника).
Съвременните технологии се основават на постиженията на научно-техническия прогрес и са насочени към производството на продукт: материалната технология създава материален продукт, информационните технологии (ИТ) — информационен продукт. Различните технологии също така могат да бъдат обособени като отделни научни дисциплини, за разработване и усъвършенстване на методите и инструментите за производство. В разговорната реч е прието технология да се нарича описанието на производствените процеси, инструкциите за изпълнението им, технологичните изисквания и т.н. Технология или технологичен процес често наричат и самите операции по добив, транспорт и преработка, които са в основата на производствения процес. Техническият контрол в производството също е част от технологията. С разработката на технологии се занимават технолози, инженери, конструктори, програмисти и други специалисти.


== История на развитие на технологиите ==
Преди появата на технологиите е господствало изкуството — човекът е правил нещо, но то се е получавало като дар - или дарът му е бил даден, или не. С помощта на технологиите напротив - това, което е било достъпно за единици, става достъпно за всички. Например, изработката на каменна брадва може да се разглежда като акт на изкуство, но също и като технология. В първия случай брадвата е неповторима (може би), но със смъртта на носителя на изкуството за правене на брадви, изкуството изчезва. Във втория случай майсторството ще се запази завинаги, но качеството на продукта (може би) няма да е толкова високо.
Моментът на преход от изкуство към технология фактически е началото на съвременната човешка цивилизация и прави възможно по-нататъшното и развитие и усъвършенствуване. С течение на времето технологиите са претърпели значителни изменения, и ако някога технологията е била просто един навик, то днес технологията е комплекс от знания (наричан често ноу-хау), получени понякога с цената на скъпи и сложни научни изследвания.


== Високи технологии ==

Най-новите и прогресивни технологии на съвременността се отнасят към високите технологии (на английски: high technology, hi-tech). Преходът към използване на високи технологии и съответната им техника е най-важният елемент на научно-техническата революция (НТР). Към високите технологии се причисляват обикновено най-наукоемките отрасли на промишлеността като: микроелектроника, изчислителна техника, робототехника, атомна енергетика, самолетостроене, космическа техника, микробиологична 