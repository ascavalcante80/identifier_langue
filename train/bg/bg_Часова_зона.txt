Часовата зона, или часови пояс, е област от повърхността на Земята, която има еднакво официално стандартно време.
На сушата почти всички часови зони имат граници, съвпадащи с държавните граници или, при някои по-големи държави, с границите на техни подразделения. Към 2011 година на сушата има 24 часови зони, като в повечето от тях разликата между местното време и координираното универсално време (UTC) е цял брой часове (от -12 до +14), но в някои зони разликата може да е цял брой часове и 30 или 45 минути. Освен часовите зони на сушата има и 25 морски часови зони, за граници на които служат определени меридиани. Повечето от тях (UTC-11 до UTC+11) имат ширина от 15° (1/24 от окръжността), като само ивицата в централната част на Тихия океан е разделена на две зони (UTC-12 и UTC+12) от антимеридиана, частично съвпадащ с линията на смяна на датата. Много от часовите зони на сушата са изместени на запад спрямо съответните морски часови зони.
В миналото времето е измервано в местно видимо слънчево време, времето на слънчевия часовник, така че всеки град използва свое собствено време. През 19 век, с разпространението на механичните часовници и появата на железниците, се появява нуждата от по-широка координация на измерването на времето. Първата часова зона е създадена през 1847 година от железниците на остров Великобритания, които започват да използват средно гринуичко време (GMT) при работата си на целия остров. През 1879 година шотландско-канадският инженер Сендфорд Флеминг за пръв път предлага въвеждането на часови пояси в целия свят. Към 1900 година почти целият свят е разделен на часови зони, повечето от които използват за основа времето на някоя местна астрономическа обсерватория, без връзка с GMT. Отнема десетилетия, преди тези зони да се приведат до време с относително кръгло отместване спрямо GMT. Последната държава, която прави това, е Непал, където през 1986 година се преминава към отместване с +5:45. В началото на 20 век в много страни е въведено лятно часово време, което днес продължава да се използва главно в умерения пояс.


== ОзначенияРедактиране ==
Съгласно международния стандарт ISO 8601, часовите зони се означават с тяхното отместване спрямо координираното универсално време (UTC), като се използва наставка с формат ±[hh]:[mm], ±[hh][mm] или ±[hh]. Така ако часовата зона е два часа напред спрямо UTC, както например в България през зимата, часовата зона се означава като UTC+02:00, UTC+0200 или UTC+02. Самите часове се означават по подобен начин, като в края им се добавя същата наставка за часова зона, например 14:45:15 UTC+02:00.
Часовите зони често се означават със съкращения, като CET (централноевропейско време, UTC+01) или EET (източноевропейско време, UTC+02). Тези съкращения не са стандартизирани и в някои случаи използването им е нееднозначно.


== Лятно часово времеРедактиране ==

В много страни, а в някои случаи в отделни области, през част от годината се използва лятно часово време. Обикновено при него часовниците се изместват с един час напред в началото на пролетта и се връщат обратно п