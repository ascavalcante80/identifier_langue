Томас Йънг (на английски: Thomas Young) е английски учен, изследовател и енциклопедист, живял от 1773 до 1829 година. Има голям принос в сферите на светлината, механиката, зрителното поле, енергията, физиологията, езиците, музикалната хармония и египтологията. Доказал, че светлината се разпространява под формата на вълни. По-късно Айнщайн открива, че тези вълни са изградени от фотони.


== Биография ==

Йънг принадлежи към семейство квакери от Милвъртън, Съмърсет, където се ражда през 1773 г., най-голямото от десет деца. Започва да чете едва на две години. До навършването на четиринадесетгодишна възраст вече знае гръцки, латински и е запознат с френски, италиански, немски, иврит, турски, арабски, персийски език, сирийски.
Йънг започва да учи медицина през 1792 г., премества се в Единбург през 1794 г. и година по-късно в Гьотинген, Германия, където получава научна степен по физика през 1796 г. През 1797 г. прекъсва заради смъртта на чичо му – Ричард Броклесби, който му оставя огромно завещание, правейки го финансово независим. Йънг го използва за провеждането на различни научни експерименти и през 1799 г. той се установява като лекар в Лондон. Публикува първите си академични статии анонимно, за да запази репутацията си на лекар.
През 1801 г. Йънг е назначен като професор по естествена философия (главно физика) в Кралската институция. На следващата година е назначен за външен секретар на Кралското общество, в което членува от 1794 г.
През 1803 г. напуска професорското си място, страхувайки се, че задълженията му ще попречат на медицинската му практика. Същата година доказва, че светлината се разпространява под формата на вълни, което е най-голямото му откритие. За първи път идеята за светлинните вълни идва от Кристиан Хюйгенс, който използва сложни математически изчисления. Томас Йънг използва така наречения двойно-процепен експеримент, за да докаже твърдението на Хюйгенс.
През лятото на 1804 г. се жени за Елиза Максуел (на английски: Eliza Maxwell). Нямат деца.
Неговите лекции са публикувани през 1807 г. в „Курс от лекции върху естествена философия“, голяма част от които са предвиждания за по-късни теории.
През 1811 г. Йънг става лекар в болница „Свети Георги“ и през 1814 г. участва в комитета, предвиждащ опасностите свързани с въвеждането на газово осветление в Лондон. През 1816 г. е секретар на комисия, нагърбила се с задачата да се увери в дължината на секундното махало (махало с период точно 2 секунди), а през 1818 г. става секретар на „Борда на географската дължина“ - специална комисия, която провежда конкурса за създаването на точен метод и уред за измерване на географската дължина в открито море, спечелен от създателя на хронометъра Джон Харисън.
Томас Йънг се занимава и с египтология. Няколко години преди смъртта си започва да се интересува от застраховки живот и през 1827 г. е избран сред 8-те чуждестранни членове на Френската академия на науките.
Йънг умира на 10 май 1829 г. в Лондон.


== Двойно-процепен експеримент ==
В своя двойно-процепен експеримент Томас Йънг използва три екрана, като два от тях имат процепи, през които минава светлина.
Светлината първо минава през процепа на първия екран, след това продължава през двата съседни процепа на втория екран, намиращ се под първия, накрая след като лъчите са преминали през втория екран, стигат до трети – без процепи, върху който образуват светли и тъмни ивици –