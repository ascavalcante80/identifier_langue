Претория (на английски: Pretoria, на африканс: Pretoria) е столица на Република Южна Африка. Намира се в провинция Гаутенг.
Градът е главната от 3-те столици в страната - той е седалище на правителството, докато парламентът е в Кейптаун, а Върховният съд - в Блумфонтейн.


== История ==
Претория е основана през 1855 г. от западноевропейски преселници. Наречена е от тогавашния президент Мартинус Преториус на Бурската Южноафриканска република на името на неговия баща Андриес Преториус. Градът е застроен по склоновете на няколко хълма.


== Градът днес ==
Центърът на града е разположен около Църковния площад. Главна пътна артерия е булевард „О. Крюгер“, който пресича града от централната железопътна гара до зоологическата градина, която е сред най-интересните и разнообразни в света. В центъра на града са сградите на правителството, министерства, Монетният двор и Теологическият музей. Има университет с няколко факултета, както и няколко публични библиотеки. В североизточната част на града се намира кварталът Мамелоди, населен изцяло от чернокожи. Той е дом и на футболния отбор „Мамелоди Съндаунс“, чиито главен треньор е бил Христо Стоичков.


== Население ==
Населението на града е 525 387 души през 2001 г. От тях 355 631 (67,7%) са бели, следват 24,5% чернокожи и 6,2% цветнокожи.


== Климат ==
Климатът в Претория е влажен субтропичен, с дълго горещо и дъждовно лято и къса, прохладна и суха зима. Средната годишна температура е 18,7 °C, която е относително висока за надморската височина, на която се намира градът (1350 m). Това се дължи на долинното разположение на Претория. Намиращата се в близост планина спира хладните южни и югоизточни въздушни течения през по-голямата част от годината. Средното количество на валежите е най-високо през лятото, а през зимата може да се наблюдава засушаване. Най-високата измерена температура е 42 °C, измерена на 25 януари 2013 г.


== Транспорт ==
Претория има много добре изградена пътна мрежа. Към града водят 3 основни автомагистрали. Има 5 железопътни гари. В покрайнините е изградено летище „Ян Смутс“.


== Икономика ==
Въпреки че основните промишлени центрове в републиката са градовете Кейптаун, Йоханесбург и Дърбан, в Претория се намира основният производител на чугун, стомана и прокат в страната. Има няколко завода за производство на резервни части за леки и товарни автомобили.
В близост са и мините за добив на диаманти на компанията „Премиер“. Тук през 1905 г. е намерен най-големият открит диамант „Кулинан“, с размер на мъжки юмрук и с около 3000 карата. Тогавашната управа подарява диаманта на краля на Великобритания Едуард VII. В продължение на 2 години най-добрите майстори-шлифовчици на Амстердам работят по диаманта и в резултат се получават 8 големи и 105 по-малки диаманта, които се вграждат в скиптъра на монарха.


== Тсване ==
Неправилно е гр. Претория да се нарича Тсване. Понякога се твърди, че Претория е б