Шяуля̀й (на литовски Šiauliai ; жемайтийски диалект : Šiaulē ; полски : Szawle ; немски : Schaulen) е град в Северна Литва.
Административен център е на Шяуляйски окръг, както и на районната Шяуляйска община без да е част от нея. Самият град е обособен е в самостоятелна община с площ от 88 км2. Той е 4-ти по население град в страната.


== География ==
Град Шяуляй се намира в северната част на Литва, на 223 километра северозападно от столицата Вилнюс, на 50 километра южно от границата с Латвия и на 140 километра източно от град Клайпеда и Балтийско море. Разположен е на 151 m надморска височина в източната част на Жемайтските възвишения, хълмиста област в най-западните части на Източноевропейската равнина. Градът е част и от историко-географската област Жемайтия.
Климатът на Шяуляй е влажен континентален с топло лято (Dfb по Кьопен).


== История ==
Шяуляй се споменава за пръв път във връзка с битката при Сауле, в която князът на Жемайтия Викинтас нанася поражение на Ливонския орден и неговите съюзници. Датата на битката, 22 септември 1236 година, традиционно се приема за дата на основаване на града, тъй като след нея Викинтас изгражда укрепление близо до бойното поле, около което се оформя бъдещият град.
Селището става част от Великото литовско княжество. До полско-литовската победа в битката при Таненберг през 1410 година областта редовно е подлагана на нападения от Ливонския и Тевтонския орден. Едва след тази дата крепостта започва да се развива и като гражданско селище. През 1589 година Шяуляй получава градски статут с магдебургско право.
През 17 век градът е тежко засегнат от Шведския потоп и епидемия от чума. През втората половина на 18 век той е изцяло реконструиран с ново модерно градоустройство по инициатива на Антони Тизенхауз. След Третата подялба на Полша през 1795 година Шяуляй попада в границите на Руската империя. През 19 век се появяват първите промишлени предприятия, а през 1871 година до града достига железопътната линия от Лиепая на Балтийско море, която след това е продължена на юг към Украйна. През 1897 година населението достига 16 хиляди души, а към 1909 година 56% от жителите са евреи. По това време градът е известен със своята кожарска промишленост.
По време на Първата световна война Шяуляй е в зоната на активни бойни действия между Русия и Германия на Източния фронт и около 2/3 от сградите в града са разрушени, а възстановяването на градския център продължава до 1929 година. През 1918 година градът става част от независима Литва и до присъединяването на Клайпеда е вторият по големина град в страната след столицата Каунас. През 1932 година е построена железопътна линия до Клайпеда. През 1938 година в града се произвеждат 85% от обработените кожи, 60% от обувките, 75% от ленените влакна и 35% от бонбоните в Литва.
През юни 1940 година, разчитайки на Пакта Рибентроп-Молотов, Съветският съюз окупира Литва, а година по-късно страната е окупирана от Германия. През следващите години над 90% от евреите, които са 1/5 от довоенното население на града, са избити от германските в