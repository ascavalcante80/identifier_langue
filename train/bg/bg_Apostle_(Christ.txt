Апостолите (от гръцки: απόστολος, „пратеник“) са учениците на Иисус Христос, избрани да проповядват новото учение.
Разделят се на основните ученици (Дванадесетте свети апостоли, т.е. тези които пряко от него са получили учението му) и останалите (Седемдесетте апостоли - отново преки ученици, но не от най-близкия кръг) и на апостоли, които са приели учението на Христос опорсредствено - чрез други апостоли (Тимотей, Тит), или по чудесен път (Апостол Павел).
Имат общи празници (събори), съответно събор на дванадесетте и на седемдесетте апостоли.


== Дванадесетте апостоли ==
Дванадесетте апостоли са основните ученици на Христос. Те са обявени за светци:
св. ап. Андрей Първозвани, празник на 30 ноември
св. ап. Петър (рождено име Шимон, Симеон ), празници на 16 януари и 29 юни
св. ап. Яков Зеведеев, празник на 30 април
св. ап. Йоан Богослов, празници на 26 септември и 8 май
св. ап. Симон Зилот (Шимон (Симеон) Кананит), празник на 10 май
св. ап. Вартоломей (Натанаил), празници на 11 юни и 25 август
св. ап. Юда Яковов (Тадей, Левий), празник на 19 юни
св. ап. Матей, празник на 9 август и 16 ноември
св. ап. Тома, 6 октомври
св. ап. Яков Алфеев, 9 октомври
св. ап. Филип, 14 ноември
Сред най-приближените ученици на Иисус е Юда Искариотски, който след отричането си от Христос губи своя „статут“. На негово място останалите апостоли избират Матий (Деян. 1:26).
Матей и Йоан , са двама от Евангелистите, чиито творби влизат в канона на Новия завет.
Апостол Павел, който е един от най-почитаните в християнството, не спада нито към 12-те апостоли, нито към 70-те.
Петър и Андрей, както и респективно Яков Зеведеев и Йоан Богослов, са братя.


=== Тайната вечеря ===
Тайната вечеря, обект на толкова много художествени интерпретации, е типичното изображение, на което може да се видят дванайсетте апостоли заедно с Христос. Заради това събитие, предшествало залавянето и разпването на Учителя, числото 13 (12-те плюс Единия) се смята неправилно за носещо нещастие в повечето християнски страни. Всъщност фатализмът на това число идва от факта, че Иисус е разпнат в петък, на 13 нисан по лунния иудейски календар.


=== Събор на светите дванадесет апостоли ===
Съборът на светите дванадесет апостоли е общ празник за дванадесетте основни ученици на Христос, обявени за светци. Той се чества от православната църква на 30 юни. В ранните години на християнството съществуват полемики доколко е допустимо езичници да бъдат покръствани. Във връзка с това през 63 година сл. Хр. в Йерусалим се състои т.нар. „Апостолски събор“, при който надделява тезата на апостол Павел, че в "Христа няма нито юдеин, нито елин" и проповядването на учението се възприема и препоръчва за всички хора, независимо от техния произход и предишна религия. Затова и този празник съвпада с празника на апостол Павел


== Седемдесетте апостоли ==
Седемдесетте апостоли също ученици на Христос, но не са били в неговото най-тясно обкръжение. Те също са изпращани от него да проповядват. Описани са в Евангелието на Лука (Лук. 10:1-16). Също като дванадесетте свети апостоли, те разпространяват учението след възкресението му.


== Седемдесетте ==
Има различия в изброяването на имената на 70-те апостоли, но безспорно сред тях са:
Св. апостол Клеопа (4 януари)
Св. апостол Тимотей (22 януари)
Св. апостол Онисим (15 февруари)
Св. апостол Архип (19 февруари)
Св. апостол Филимон (19 февруари, 22 ноември)
Свв. апостоли Иродион, Агав, Руф, Асинкрит, Флегонт и Ермий (8 април)
Свв. апостоли Аристарх, Пуд и Трофим (15 април)
Св. апостол Йоан, наричан Марк (евангелист), племенник на ап. Варнава (25 април)
Свв. апостоли Иасон и Сосипатър (28 април)
Св. апостол Карп (26 май)
Св. апостол Тадей (21 август)
Св. апостол Тит (25 август)
Св. апостол Варнава, наричан Йосиф, чичо на ап.ев. Марко (11 юни)
Свв. апостоли и дякони Прохор