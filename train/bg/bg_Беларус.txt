Република Беларус, наричана също и Белорусия (на белоруски: Беларусь, на руски: Беларусь или Белоруссия) е държава в Източна Европа, която няма излаз на море. Столицата ѝ е град Минск. Граничи с Русия на изток, Полша на запад, Украйна на юг, Литва на северозапад и Латвия на север. Белорусия е една от 15-те бивши съветски републики, и съществува като самостоятелна държава само от 1918 до 1919 г. – т.нар. Белоруска народна република. Преди това териториите ѝ са били или част от няколко държави, вкл. Руската империя, Великото литовско княжество и Жечпосполита. Белорусия, заедно с Украйна, е една от най-тежко пострадалите от Втората световна война държави – една трета от населението ѝ загива, а половината ѝ икономически ресурси са унищожени. Белорусия обявява независимост от СССР през август 1991 г. и повежда самостоятелна политика.
Три години по-късно Александър Лукашенко става неин президент и слага край на политиката насочена към независимост. Той управлява страната и до днес, поради което е наричан последният диктатор в Европа. Белорусия спира пазарните реформи и следва пътя на т.нар. „пазарен социализъм“, разновидност на съветския икономически модел. Държавата упражнява силен контрол над икономиката, води политика на противопоставяне на НАТО и на икономическото сътрудничество с ЕС, а вътре в страната политическите свободи са ограничени. Белорусия е силно обвързана с Русия и двете имат обща отбранителна и митническа система. Близо 40% от територията на Белорусия са заети от гъсти гори. Площта ѝ е 207 705 km², от които 204 875 km² суша и 2 830 km² водна площ.


== История ==

През VII в. днешните земи на Белорусия са заселени със славянски племена ( драговичи, радомичи, кривичи ). През ранното Средновековие (9 век) страната е в пределите на Киевска Рус, а през 12 век е раздробена на няколко феодални княжества. От 14 до 20 век последователно е била Литва, част от Полша и Руската империя. От 1922 г. до 1991 г. Белорусия е съюзна република в състава на СССР. През 1991 г. е провъзгласена за независима република.


== География ==

Белорусия има площ от 207 600 km² с обща дължина на границите 3306 km. Граничи с 5 държави – Русия на изток (959 km граница), Украйна на юг (891 km), Полша на запад (605 km), Литва на северозапад (680 km) и Латвия на север (171 km). Страната няма излаз на море. Около 40% от територията ѝ е покрита от гори, и значителна част от нея е заета от блата и мочурища. Белорусия е предимно равнинна държава, най-високата ѝ точка е хълма Дзерджинская гора (Дзяржинская хара, 346 m). В южните си части, по поречието на река Припят се простира мочурливата низина Полесие. Низината е покрита със смесени гори, в които се срещат много ценни горски видове и диви животни (рис, лос, бобър, глиган, черен щъркел и др.). Полесието е най-голямата заблатена и некултивирана територия в Европа. Съществуват значителни залежи на нефт и газ. Извличат се най-вече гранит и варовик. Има голямо наличие на торф, който е от голямо значение за земеделието. Средното количество валежи за годината е от 550 до 700 mm, климатът е умерено-континентален (поради липсата на планини и равнинния характер на страната). Зимите са много студени, със средна температура от –6 °C, а летата са прохладни и влажни със средна температура от 18 °C. Белорусия има над 11 000 езера.


== Население ==

По население (9,504 млн към 2009 г.) заема пето място сред страните от ОНД след Русия, Украйна, Узбекистан и Казахстан. На територията на страната живеят представители на над сто народности. Основната част са белоруси (3/4 от общия брой), руснаци, поляци, украинци и др.


== Държавно устройство ==

Белорусия е президентска република, управлявана от президент и двукамарен парламент, наречен Върховен съвет. Броят на членовете в него е 360. Местата, заемани на основата на всеобщо избирателно право, са 310. Изискваната възраст за гласуване е 18 години, както и тази за избиране. Президентът има изключително широки правомощия, и при избори може да се кандидатира за длъжността неограничен брой пъти. Александър Лукашенко заема поста от 1994 г. насам.
Триста и десет от общия брой членове на Върховния съвет на Белорусия се избират с абсолютно мнозинство в едномандатни избирателни райони. Ако нито един от кандидатите не получи абсолютно мнозинство, се провежда втори тур. В него участват двамата кандидати, получили най-много гласове в първия тур. Петдесет места са запазени за представители на обществените организации, избрани от самите тях: 29 места се полагат на ветераните от войната и представителите на работниците, а 21 от местата са за организациите на инвалидите, глухите и слепите.


== Административно деление ==

Административно Белорусия е разделена на 6 области и 1 град на републиканско подчинение (Минск).


== Икономика ==

Основният отрасъл в икономиката на Белорусия е промишлеността – машиностроене, химическа, хранително-вкусова и други индустрии. Около 15% от населението е заето в селското стопанство, чиито основни производства са отглеждането на картофи и скотовъдството. В исторически план силно развити са били дървопреработването и текстилната промишленост.
За разлика от другите източноевропейски страни, в Белорусия не са проведени икономически реформи, ориентирани към ускорено развитие на пазарната икономика, и стопанският живот е доминиран изцяло от правителството. След разпада на СССР Белорусия се ориентира към системата на пазарния социализъм, като частната собственост е позволена, но държавата може да оказва голям контрол върху икономиката и управлява директно цените на стоките. Социалната и административна система са на практика непроменени от времето на СССР.
Беларус не позволи продажбата на крупните национални компании и разработването на полезните изкопаеми от чужди фирми, като по този начин успя да запази стабилност и да се развива икономически, като е конкурентноспособна на останалите европейски държави.
Благодарение на силната си обвързаност с Русия, икономическата ситуация в страната може да се характеризира като стабилна. От бившите съветски републики Белорусия е на пето място по БВП на глава от населението ($12 000) след Балтийските държави и Русия. БВП (ППС) за 2008 г. е $116,7 млрд. Икономическият растеж на Белорусия е на едно от първите места в Европа – 8,1%. Вследствие на световната финансова криза, в края на 2008 г. страната получава заем за стабилизиране от Русия на стойност $2 млрд. По изискване на Международния валутен фонд за ограничаване на ефектите от кризата, белоруската рубла е девалвирана с 20%, а контролът върху фискалната и монетарна политика е затегнат.
Белорусия поиска помощ от МВФ на 1 юли 2011 г. Президентът Александър Лукашенко бе принуден да девалвира белоруската рубла с повече от 30%. 


== Инфраструктура ==


=== Здравеопазване ===

Здравеопазването се финансира от общите данъци. Министерството на здравеопазването и Министерството на финансите се споразумяват за бюджета на здравеопазването и след това се определя процентът на данъчните п