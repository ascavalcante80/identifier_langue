41.902478, 12.453267
Държава град Ватикан (официално на италиански: Stato della Città del Vaticano [ˈstaːto della t͡ʃitˈta del vatiˈkaːno]; на латински: Status Civitatis Vaticanæ) е най-малката независима страна в света. Площта ѝ е около 44 хектара, а населението – около 824 жители (2008 г.) Разположена е на хълма Ватикан (Монте Ватикано), в западната част на Рим, и е изцяло заобиколена от столицата на Италия – Рим. Ватиканът е седалището на главата на римокатолическата църква – папата.
Името на държавата се членува със спазване на правилата за пълен и кратък член.


== География ==

Ватиканът е разположен в южната част на Европа. С площ едва 0,44 km² (440 декара) той заема едноименния хълм в западната част на град Рим, столицата на Италия, която е единствената държава, с която граничи. Общата дължина на държавната граница е 3,2 km. Тя в голямата си част съвпада с отбранителната стена. Пред площада „Свети Петър“, който се явява и официален вход към Ватикана, границата е обозначена с бели камъни, вградени в настилката. На около 300 m източно от входа към площада се намира река Тибър, а разстоянието до Средиземно море е около 18 km в югозападна посока.
В югозападната част на Ватикана, освен площад „Свети Петър“, се намира и базиликата „Свети Петър“, смятана за най-голямата католическа църква в света. На север от тях се намират Ватиканските музеи и други административни и религиозни сгради. По-голямата част от западната половина на Ватикана е заета от Ватиканските градини, парков комплекс, чието начало е поставено още през Ренесанса.
Климатът на Ватикана е средиземноморски (Csa по Кьопен), с мека и влажна зима и горещо и сухо лято. Средните минимални температури през януари са около 4 °C, средните максимални температури през август – около 29 °C, а годишното количество на валежите – около 730 mm.


== История ==


=== Ранна история ===
В древността територията на днешния Ватикан е заета от пустеещи, оградени с блата, земи в покрайнините на разположения на отсрещния бряг на река Тибър град Рим. В началото на 1 век блатата са пресушени от Агрипина Стара, която изгражда на Ватиканския хълм нови градини. Нейният син, император Калигула, започва да строи там арена, която е завършена при император Нерон, и става известна като Цирк на Нерон. Калигула донася от Египет и обелиска, разположен днес в центъра на площад „Свети Петър“.
Циркът на Нерон, разположен частично под южната част на днешната базилика „Свети Петър“, става едно от местата, на които в средата на 60-те години на 1 век са измъчвани много християни. Според традицията, сред тях е и свети Петър, убит и погребан в общ гроб край арената, на мястото на днешната църква. В близост до цирка през Античността са разположени и гробища, които са до голяма степен унищожени в хода на историята и са окончателно и систематично разкопани през 1939 – 1941 година.
През 326 година, по времето на император Константин I, на мястото на предполагаемия гроб на свети Петър, вече смятан за основател на Римската църква, е изградена посветена на него църква, известна като Константинова базилика. Около нея постепенно се изграждат спомагателни сгради, свързани с култа към светеца. В края на 5 век папа Симах построява в близост до църквата нов дворец.


=== Папска държава ===

Началото на Папската държава полага през 756 година франкският крал Пипин III, който подарява на папа Стефан III територията на бившия Равенски екзархат. През 1861 – 1870 година територията на Папската област влиза в състава на Кралство Италия.


=== Конфликт с Италия и Латерански договори ===
Папска държава съществува още от времето на Пипин Къси, но през 1870 г. италианските бунтовници, разрушили Кралството на двете Сицилии и откъснали голяма част от владенията на Австрийската Империя на Апенинския полуостров, успяват да окупират и 1100-годишната Папска държава. Папите от 1870 г. до 1929 г. не признават създаденото по този начин Италианско кралство, принудени са през целия си понтификат да останат изолирани в частта от Рим, известна днес като Ватикан, и призовават всички католици да бойкотират политическия живот в италианската държава.
Държавата Ватикан е създадена на 11 февруари 1929 г. в резултат на подписването на Латеранските договори, между италианската държава и Ватикана. Договорът е подписан в Латеранският дворец и от там получава името си.
Като цяло договорите се състоят от три части – същински договор, финансова конвенция и конкордат. С тях правно са регулирани взаимните претенции между италианската държава от една страна, и папският престол от друга. Основните клаузи засягат територията на Ватикана, правата и привилегиите на католическата църква и т.н.


== Държавно устройство ==

Ватиканът е абсолютна теократична монархия. Държавен глава на Ватикана е папата. В неговите ръце е съсредоточена законодателната, изпълнителната и съдебната власт. Папата се избира от кардиналски конклав и изпълнява функциите на държавен глава пожизнено.
Ватиканът е независима държава и като такава има всички атрибути на държава съгласно международното право – поддържа дипломатически 