Волга (на руски: Во́лга, на марийски: Юл, на татарски: Идел, на чувашки: Атӑл, на ерзянски: Рав, на старославянски: Вльга, на казахски Еділ) е река в европейската част на Русия, най-дългата в Европа и сред най-големите реки на Земята. Нейният ръкав на долното течение река Кигач навлиза в територията на Казахстан.
Дължината на реката е 3530 km (до построяването на водохранилищата по течението на реката – 3690 км). Площта на водосборния басейн е 1360 хил. km².


== Произход на името ==
В произведенията на античните автори от първите векове на новата ера Клавдий Птолемей и Амиан Марцелин Волга е наричана Ра (на латински: Rha, ср. ерзянската дума Рав). В Средновековието реката е известна под името Итил (на татарски: Идел, на казахски: Еділ, Едиль). Според версия съвременното си название Волга придобива от древното марийско име на реката Волгыдо („светла“). По друга версия идва от угро-финската дума valkea, която има значение „светъл“, „бял“; по трета - идва от названието Булга, свързано с живеещите на бреговете ѝ волжки българи. Но самите българи (предци на съвременните чуваши и казански татари) са наричали Волга Итил или А́дил (има версия, че значението на хидронимите Волга и Итил тогава не съвпада със съвременното). За най-вероятно се счита произходът на етнонима Волга да е от праславянското Vьlga (ср. во́лглый – волога – влага), като по такъв начин е възможно смисълът на името Волга да означава „вода“, или образно „голяма вода“ благодарение на размерите на реката. За славянската версия за произхода на името говори и наличието на реките Вълга в Чехия и Вилга в Полша.


== Исторически сведения ==
Предполага се, че първото споменаване на Волга се среща в трудовете на древногръцкия историк Херодот (V в. пр.н.е.) В разказ за похода на персийския цар Дарий срещу скитите Херодот съобщава, че Дарий, преследвайки скитите зад река Танаис (Дон), спира на река Оар. Възможно е Оар да е Волга, макар че Херодот пише също, че Оар се влива в Меотида (Азовско море). Волга може би е спомената през I в. пр. н. е. и от Диодор Сицилийски:
На основание на тези сведения са възможни опити за отъждествяването на река Аракс с Волга.
В писмените древноримски източници от II-IV век Волга е наричана Ра – „щедра“, а в арабски източници от IX век е с името Ателю – „река на реките“, „велика река“. В най-ранната древноруска летопис „Повести временных лет“ се казва: „От този Волоковски лес потича Волга на изток и се втича в морето Хвалиско.“ (Волоковски лес е старинното название на Валдайското възвишение, а Хвалиско е името на Каспийско море).

Географското положение на Волга и големите ѝ притоци още към VIII век обуславят важното ѝ значение като търговски път между Изтока и Запада. Именно по Волжкия търговски път арабското сребро достига до скандинавските страни. От Арабския халифат се изнасят тъкани и метали, а от славянските земи – роби, кожи, восък, мед. През IX-X век в търговията по реката значителна роля играят такива центрове като хазарския Итил в устието, прабългарския Булгар на Средна Волга и руските Ростов Велики, Суздал и Муром в горното Поволжие. От XI век търговията отслабва, а през XIII век монголо-татарското нашествие нарушава стопанските връзки по реката, освен в басейна на Горна Волга, където активна роля играят Новгород, Твер и градовете на Владимиро-Суздалското княжество.
От XV век значението на търговския път е възстановено, като расте ролята на такива центрове като Казан, Нижни Новгород и Астрахан. Покоряването от Иван Грозни в средата на XVI век на Казанското и Астраханското ханства води до обединението на цялата речна система на Волга под властта на Русия, което способства разцвета на волжката търговия през XVII век. Възникват нови големи градове – Самара, Саратов, Царицин; голяма роля също така имат Ярославъл, Кострома и Нижни Новгород. По онова време по Волга плават големи кервани от кораби (до 500 съда). През XVIII век основните търговски пътища се изместват на Запад, а икономическото развитие на Долна Волга се задържа поради слабата заселеност и набезите на чергари. През XVII—XVIII век басейнът на Волга се явява основният район на действие на въстанията на селяни и казаци, по време на селските войни под ръководството на Степан Разин и Емелян Пугачов.

През XIX век настъпва значително развитие на Волжкия търговски път след съединяването чрез Мариинската речна система на басейните на Волга и Нева (1808), възниква голям речен флот (през 1820 г. е спуснат първият параход), а на реката работи огромна армия от бурлаци (до 300 хиляди души). Превозват се големи количества хляб, сол, риба, по-късно нефт и памук.
Развитието на Гражданската война в Русия е силно свързано с установяването на властта на Комитета на Учредителното събрание в редица градове на Поволжието през 1918 г. Спечелването на контрола на болшевиките над Волга се счита за преломен момент в Гражданската война, тъй като той осигурява достъп до житните ресурси и бакинския нефт. Важно значение в Гражданската война изиграва отбраната на Царицин, в която активна роля има Йосиф Сталин, послужило по-късно за повод за преименуването на града на Сталинград.
В годините на социалистическото строителство във връзка с индустриализацията на цялата страна значението на Волжкия път нараства. В края на 1930-те години Волга започва да се използва и като източник на електроенергия. В периода на Великата Отечествена война на Волга се състоява мащабната битка при Сталинград. В следвоенния период икономическата роля на реката значително се увеличава, особено след построяването на редица големи водохранилища и водноелектрически централи.


== Географски данни ==

Реката води началото си от Валдайското възвишение (на височина 228 m) и се влива в Каспийско море, като устието ѝ лежи на 28 m под морското равнище и денивелацията от извора до устието е 256 m. Водосборният басейн на Волга е най-голямата безотточна област в света, която не се оттича към Световния океан.
Речната система на водосборния басейн на Волга включва 151 хиляди водни потока (реки, ручеи и временни източници) с обща дължина 574 000 km. Във Волга се вливат около 200 притока. Левите притоци са повече и по-пълноводни от десните. След град Камишин реката няма големи притоци.
Басейнът на Волга заема около 1/3 от територията на Европейска Русия и се простира от Валдайското и Средноруското възвишение на запад до Урал на изток. Основната, водозахранваща, част на басейна на Волга, на изток – до градовете Нижни Новгород и Казан, е разположена в горска зона; средната част (до градовете Самара и Саратов) – в смесени горски и степни местности; долната част (до Волгоград) – в степна зона; а южната – в полупустинна. Прието е Волга да се дели на 3 части: Горна Волга – от извирането до устието на Ока, Средна Волга – от вливането на Ока до устието на Кама, и Долна Волга – от Кама до делтата на реката, при вливането в Каспийско море.


=== Начало на реката ===
Волга извира край село Волговерховие в Тверска област. В горното си течение, в пределите на Валдайското възвишение, реката преминава през неголеми езера – Малко и Голямо Верхити, после през система от големи езера, известни като Горноволжки езера: Стерж, Вселуг, Пено и Волго, обединени в така нареченото Горноволжко водохранилище.


=== Горна Волга ===

При преминаването на реката през Горноволжките езера през 1843 г. са построени язовирна стена Горноволжкият бейшлот - система от шлюзове за регулиране на водата и поддържане на плавателната дълбочина по реката.
Между градовете Твер и Рибинск на Волга са построени водохранилищата Иванковско (наричано „Московско море“) – с язовирна стена и ВЕЦ край гр. Дубна, Угличко (с ВЕЦ край Углич) и Рибинско (с ВЕЦ край Рибинск). В района Рибинск – Ярославъл и до Кострома реката протича в тясна долина сред високи брегове, прекосявайки Угличко-Даниловското и Галичско-Чухломското възвишения. След това Волга тече през Унженската и Балахнинската низини. Край Городец (над Нижни Новгород) реката е преградена от язовирната стена на Нижегородската ВЕЦ, образувайки Горкиевското водохранилище.
Най-големите притоци в горното течение на Волга са Селижаровка, Тма, Тверца, Молога, Шексна и Унжа.


=== Средна Волга ===
В средното си течение, след вливането на Ока, Волга става още по-пълноводна. Реката тече покрай северната част на Приволжкото възвишение – десния бряг е висок, а левия бряг е низина. При Чебоксари се намира Чебоксарската ВЕЦ, отвъд чиято язовирна стена е Чебоксарското водохранилище]. Най-големите притоци на Волга в средното ѝ течение са Ока, Сура, Ветлуга и Свияга.


=== Долна Волга ===
В долното си течение, след вливането на Кама, Волга тече надолу през Приволжкото възвишение. В околностите на Толиати, над извивката Самарская Лука, която реката образува, заобикаляйки Жигульовските планини, е построена язовирната стена на Жигульовската ВЕЦ, като по-нагоре по реката се простира Куйбишевското водохранилище. В района на гр. Балаково е издигната стената на Саратовската ВЕЦ. Долна Волга приема сравнително неголеми притоци като Сок, Самара, Голям Иргиз и Еруслан. На 21 km над Волгоград от Волга се отделя ляв ръкав - Ахтуба, с дължина 537 km, който тече успоредно на основното русло. Обширното пространство между Волга и Ахтуба, пресечено от многобройни странични протоци и пресъхнали корита, се нарича Волго-Ахтубинска пойма. Ширината на разливите в пределите ѝ по-рано е достигала 20-30 km. На Волга, между Ахтуба и Волгоград, е построена Волжката ВЕЦ с простиращото се преди язовирната ѝ стена Волгоградско водохранилище.
Делтата на Волга започва от мястото на отделянето на Ахтуба от основното русло и е сред най-големите в Русия. В делтата могат да се изброят до 500 ръкава, протока и малки реки. Главните ръкави са Бахтемир, Камизяк, Стара Волга, Болда, Бузан и Ахтуба (от тях в плавателно състояние се поддържа Бахтемир като част от Волго-Каспийския канал). Волжкият ръкав Кигач пресича територията на Курмангазинския район на Атърауска област в Казахстан. С този ръкав започва началото на водния път „Волга – Мангишлак“.
В историята си делтата на Волга е менила положението си. Така например, според Лев Гумильов, „Във II век започва засушаване на аридната зона, достигащо максимум в III век. За този период Каспийско море повишава нивото си до отметка минус 33-32 м. Волга повлича такова количество вода, което тогавашното русло не успява да вмести, и образува делта от съвременен тип. На юг делтата се простира почти до полуострова Бузачи (Северен Мангишлак).“.


== Физически сведения ==

Захранването на Волга се осъществява от топенето на снеговете (60 % от годишния отток), от почвени (30 %) и от дъждовни (10 %) води. Естественият режим се характеризира с есенно пълноводие (април – юни), малко вода в периодите на лятното и зимното плитководие и есенни дъждовни прииждания (през октомври).
Преди регулирането на реката годишните колебания на нивото на Волга са достигали 11 m край Твер, 15-17 m – след вливането на Кама и 3 m – при Астрахан. С построяването на водохранилищата оттокът на Волга е регулиран и колебанията в нивото рязко намаляват.

Средногодишният дебит при Горноволжкия бейшлот е 29 m³/s, край град Твер – 182, край Ярославъл – 1110, край Нижни Новгород – 2970, край Самара – 7720, и край Волгоград – 8060 m³/s. След Волгоград реката губи около 2 % от разхода си от изпаряване. Максималният воден отток в периода на пълноводие в миналото е достигал 67 000 m³/s – след вливането на Кама, а при Волгоград, в резултат от разлива по поймата, не е превишавал 52 000 m³/s. Поради регулирането на оттока максималния дебит при пълноводие е намален, а дебитът през лятното и зимното плитководие силно се повишава. Вследствие от регулирането на оттока максималният дебит при пълноводие рязко е намален, а дебитът през лятното и зимното притководия силно се повишава. Водният баланс на басейна на Волга до Волгоград (като средна стойност за дългогодишен период) е: понижение 662 mm, или 900 km³; речен отток 187 mm, или 254 km³; изпарение 475 mm, или 646 km³ за година. До създаването на водохранилищата Волга е носила към устието около 25 млн. тона наноси и 40-50 млн. тона разтворени минерални вещества на година.
Волга замръзва в горното и средното си течение в края на ноември, в долното – в началото на декември. Със създаването на водохранилищата топлинният режим на реката се променя: на горните участъци продължителността на заледяването се увеличава, а на долните става по-кратка. Край Астрахан реката се размразява в средата на март, през първата половина на април се размразява в горното си течение и под Камишин, а в средата на април – по цялата останала част. Свободна от лед е за около 200 дни, а близо до Астрахан – около 260 дни. Температурата на водата на реката през юли достига 20-25 °C.


== Водната артерия на Русия ==

Във водосборния басейн на реката влизат териториите (или части от териториите) на Астраханска, Волгоградска, Саратовска, Самарска, Ульяновска, Нижгородска, Ярославска, Ивановска, Костромска, Московска, Смоленска, Тверска, Владимирска, Калужка, Орловска, Рязанска, Вологодска, Кировска, Пензенска, Тамбовска области, Пермския край, Удмуртия, Марий Ел, Мордовия, Чувашия, Татарстан, Башкортостан, Калмикия, Коми, град Москва, и други.
Волга е съединена с Балтийско море чрез Волго-Балтийския воден път, Вишневолоцката и Тихвинската водни системи; с Бяло море – чрез Северодвинската система и Беломорско-Балтийския канал; с Азовско и Черно море – чрез Волго-Донския канал. Чрез Канал Москва се свързва и с Москва.
В басейна на Горна Волга се намират големи горски масиви, в Средното и частично в Долното Поволжие обширни площи са заети от посеви с житни и технически култури. Развито е отглеждането на динени култури и градинарството. Във Волго-Уралския район има залежи на нефт и газ, близо до Соликамск – големи залежи на калиеви соли, а в Долното Поволжие (езерата Баскунчак и Елтон) – сол.
Волга е обитавана от около 70 вида риби, като от тях 40 имат стопанско и търговско значение (най-важните са бабушка, херинга, платика, судак (вид бяла риба), шаран, сом, щука, есетра и чига).
Вътрешните водни пътища по Волга са: Ржев – пристанище Колхозник (589 километра), Колхозник – Бертюл (2604 km), 40-километров участък в делтата на реката.


== Полемика: Волга или Кама ==
Съществува гледна точка, че неправилно се приема името Волга за участъка от реката от сливането с Кама нататък.
Използват се няколко научни правила за отделянето на главната река и притоците ѝ. Обикновено се отчитат следните признаци на реките до и в мястото на сливането им: количество вода, площ на басейна, особености на речната система – количество и обща дължина на всички притоци, дължина на главната река до извора, ъгъл на вливане, височина на извора и долината, средна височина на водосбора, геологическа възраст на долината; ширина, дълбочина, скорост на течението, даже цвят и други показатели.
По количество вода Волга и Кама са близки помежду си (средният им годишен дебит е съответно 3000 m3/s и 3800 m3/s). По площ на водосборния басейн към мястото на сливане на реките малко по-голям е този на Волга (за площи на басейните са взети такива стойности, каквито са били в естествени условия) - 260 900 km2 срещу 251 700 km2. На тази територия обаче Волга обединява по-малък брой реки и отстъпва по това на Кама (66,5 хил. срещу 73,7 хил. реки). Средната и абсолютната височини на Волжкия басейн са по-ниски от тези на Камския, тъй като в басейна на Кама се намира планината Урал.
Също така долината на Кама е по-стара от тази на Волга. В първата половина на кватернера, до ледниковия период, Волга не е съществувала в съвременния си вид. Съществувала е само Кама, която, обединявайки се с Вишера, непосредствено се е вливала в Каспийско море. Оттокът на съвременната горна част на Кама е отивал на север, към река Вичегда. Заледяването е довело до преобразуване на хидрографската мрежа: Горна Волга, която по-рано е отдавала водите си на Дон, се съединява с Кама, при това почти под прав ъгъл. Долна Волга и до днес изглежда като естествено продължение на Камската, а не на Волжката долина.
Тази гледна точка се поддържа от арабската географска традиция през Средновековието, която свързва извора на река Итил именно с Кама.
Изборът на основната река в случаи, които не са напълно определени от гледна точка на хидрологията, се определя от исторически наложените представи и имена. В днешни дни река Кама се счита за приток на Волга, и по-точно – на Куйбишевското водохранилище на река Волга.


== В литературата и изкуството ==

Волга заема централна роля в образното възприятие на руската народност и се явява символ за етническата цялост на руския народ.
В литературата и изкуството Волга не се среща твърде често, но с нейния образ са свързани редица значими произведения. В културата на XIX и началото на XX век с Волга са свързани творци като Николай Некрасов, Максим Горки и др.
Съветското