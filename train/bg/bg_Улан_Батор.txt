Улан Батор (на монголски: Улаанбаатар или ᠤᠯᠠᠭᠠᠨᠪᠠᠭᠠᠲᠤᠷ, произнесено [ʊɮɑnpɑːtʰɑ̆r]) е столица на Монголия, със статут на самостоятелен аймак. През 2008 г. населението му е малко над 1 милион души. Разположен е на река Туул, приток на Селенга, в долина в полите на планината Богдо Ул.
Основан през 1639 г. като будистки манастир, град Урга се развива като търговски център на пътя на чая между Русия и Китай.
Когато е обявен за столица на новата Монголска народна република през 1924 год., градът е преименуван на Улан Батор ("червен герой" на монголски език), в чест на Сухе Батор, участник в установяването на комунистическия режим в Монголия. Неговата статуя стои в центъра на монголската столица.
Улан Батор има международно летище, наречено в чест на Чингис хан. Свързан е с магистрали с по-важните градове в страната. Също така е свързан с Транссибирската железница и китайската железопътна система.
В града се намира единственият в страната университет – Монголски държавен университет. Има няколко частни и държавни колежа. Градската историческа библиотека е с богат фонд от древни монголски, китайски и тибетски ръкописи.


== Разположение ==
Улан Батор се намира на 47°55'12" N и 106°53' E


== Забележителности ==
Природо-исторически музей
Мавзолей на Сухе Батор
Манастир Гандантегченлин с 25-метрова статуя на Мигджид Ян