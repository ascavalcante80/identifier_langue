Кюрасао (на нидерландски: Curaçao; на папяменто: Корсоу /Kòrsou/) е автономна островна държава, бивша колония на Кралство Нидерландия. Разположен в южната част на Карибско море, близо до крайбрежието на Венецуела.


== География ==
Островът е най-населен и най-голям по площ от всички нидерландски владения в Карибско море и е автономна част на Кралство Нидерландия. Географски погледнато, островът е част от Южна Америка, но е също считан като част от Карибските острови. Най-големият град на острова Вилемстад е административен център и седалище на губернатора, представляващ монарха (Вилем-Александър). Вилемстад се състои от два района: Пунда, което в превод от местният език означава "място", а другият се нарича Отробанда, означаващо "другата страна". Двата бряга на Пунда и Отробанда са свързани с потонният мост "Кралица Ема". Запазените стари квартали се намират и в двете части на града.
Площта на Кюрасао е 444 км2. Населението е около 145 000 души със средна гъстота от около 294 души на км2. Кюрасао е изграден от коралови рифове.
Най-високият връх на острова е връх Кристофел, висок 375 метра и разположен в северозападната част на острова.


== История ==
Местното население на островите са били индианците араваки (арауаки).
Първите европейци, достигнали до острова, са испанците от експедицията на Алонсо де Охеда през 1499 г. Испанците изтребват местното население.
Островът е овладян от Нидерландия през 1634 г. Нидерландската западноиндийска компания основава селището Вилемстад на бреговете на малък залив, наречен Шотегат (Schottegat). Първоначално островът е пренебрегван от колониалистите поради липсата на основното нещо, което те са търсили в района - злато. По-късно обаче нещата се променят след оценяването на удобното естетвено пристанище на Вилемстад като най-добро място за търговия в района. Мястото се превръща в основна търговска точка и важна точка в плаването на доста кораби. Постепенно Кюрасао се превръща във водещо място в търговията, особено в най-процъфтяващата част от нея по това време - търговията на роби от Африка. През 1662 година Нидерландската западноиндийска компания официално обявава острова за център на търговията с роби. Нидерландски търговци доставят чернокожи роби от Африка според сключено с Испания търговско споразумение, наречено „Асиенто“. По силата на това споразумение робите са изпращани с кораби до Южна Америка и Карибите. Мнозина се озовават на пазара в Кюрасао.
Островът е бил за кратко овладяван от французи и [англичани, което довежда до разнообразие в езиците, говорени там. През 1863 г. нидерландците отменят робството.
Архитектурата на острова е типична за колониалния период, сериозно повлияна от нидерландския и испанския стил. Част от сградите около и във Вилемстад са обявени от ЮНЕСКО за световно културно наследство. Възстановени са типични къщи на земевладелци и жилища на роби, които днес се посещават като туристическа забележителност. Отмяната на робството води след себе си тежка икономическа ситуация за острова - голяма част от хората емигрират на други острови, значителна част се насочва в Куба, където е съсредоточено производството на захарна тръстика в огромни плантации.
Откриването на нефт в залива на Маракаибо през 1924 г. е последвано от значителен подем в икономиката на острова. Нидерландското правителство взема решение за построяване на рафиниращи мощности на мястото, където преди години са били карани хилядите роби от Асиенте. Тази инвестиция осигурява работа за значителна част от местното население, като дори започва имиграция на работници от околните острови. Кюрасао се оказва идеалното място за подобен вид дейност - далеч от гъстонаселени градски райони и същевременно близо до нефтените залежи на Маракаибо. Удобният залив на Вилемстад отново изиграва важна роля за развитието на острова, тъй като той е удобен за акостирането на огромните петролни танкери. Нефтената компания дон