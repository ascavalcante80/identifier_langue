Фантастиката е художествен стил в литературата, киното, музиката, изобразителните и други изкуства, който се характеризира със съществената роля на фантастични елементи — тоест елементи, които не се наблюдават в реалния свят около нас (поне засега), или дори са принципно невъзможни.
Това определение често се смята за неточно или твърде размито. Заради възможността за импровизация в рамките на стила обаче до момента не е предложено по-добро.
Внимание: Често „фантастика“ и „научна фантастика“ се разбират като взаимозаменяеми понятия. В повечето езици, обаче, има еквивалент на думата „фантастика“ и научната фантастика, фентъзито, ужасите и другите фантастични жанрове се класифицират като нейни подстилове.


== Подстилове ==
Разделението по подстилове във фантастиката е до голяма степен условно. Много произведения могат да бъдат причислени към повече от един стил; някои трудно могат да бъдат дефинирани в рамките на официално описаните засега стилове, или пораждат нов стил сами по себе си.
Един от начините за разграничаване на подстилове е в зависимост от характера на фантастичните елементи.
Научна фантастика — при нея фантастичните елементи обикновено представляват научни или технически постижения, и действието най-често се развива някъде в бъдещето. Определящо за научната фантастика правило е, че научната фантастика никога не излиза от границите, поставени от науката. Всяка фантастика, противоречаща на науката в момента на нейното написване се определя като фентъзи или друг фантастичен жанр.
Космическа фантастика — „най-класическата“ научна фантастика; дълго време е била синоним на научната фантастика изобщо. Събитията в нея се развиват като правило в бъдещето, извън Земята — в Космоса, на други планети, в паралелни вселени.
Пътуване във времето — пътешествията с „машина на времето“ или с използване на други теории, обикновено описват възможните логически проблеми, до които могат да доведат.
Военна фантастика — конфликти и бойни действия в бъдещето между или с участието на нации, извънземни, междузвездни бойни сили. Най-често от гледната точка на войник.
Киберпънк — фантастичните елементи имат кибернетичен характер (изкуствени интелекти, електронни комуникации, биологично-кибернетични връзки…)
Пост-киберпънк, Нанопънк — фантастичните елементи са видове пост-кибернетични технологии, респективно нанотехнологии.
Стиймпънк — фантастичните елементи представляват алтернативни пътища на развитие на науката и технологиите (усъвършенствани парни машини, Стирлингови двигатели, механични или класически електрически технологии).
Апокалиптична и пост-апокалиптична фантастика — обрисува бъдещи развития на света по време на или след колосални бедствия, променили начина на живот на човечеството (или оцелелите от него).
Утопия — произведения, които обрисуват бъдещето в позитивна светлина.
Антиутопия (Дистопия) — произведения, които обрисуват бъдещето в негативна светлина.
Алтернативна история — произведения, които описват света, какъвто би изглеждал, ако историята се беше развила по друг начин.
Квазиистория — произведения, които описват „скритите механизми“ зад реални исторически събития; най-често тези механизми имат фантастичен или неправдоподобен характер.

Фентъзи — фантастичните елементи представляват вид магия. (Съществува теза, че фентъзито е отделен жанр, изцяло различен от фантастиката.)
Хорър — произведения, в които фантастичните елементи (в класическия случай паранормални явления — вампири, зомбита, зли мистични сили и пр.) предизвикват страх, преследват или враждуват с протагонистите, и т.н.
Магически реализъм — смесване на реалистичен контекст с магически или фолклорни елементи.
Съществуват и други разделения — например научната фантастика често бива делена на твърда научна фантастика (набляга предимно на техническата идея, съспенса и острия сюжет), и мека научна фантастика (набляга предимно на вътрешния свят на героите, преживяванията им и отношенията им). Киберпънковите произведения най-често (но не винаги) са и антиут