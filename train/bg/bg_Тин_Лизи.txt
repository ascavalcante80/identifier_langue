Тин Лизи (на английски: Thin Lizzy) е ирландска хард рок група, основана през 1969 година в Дъблин.
През активния си звукозаписен период (1969-1984), групата е предвождана от басиста и вокалист Фил Лайнът, който е и основен автор на песните. След неговата смърт през 1986 година, Скот Горам, заедно с част от оригиналните членове и множество известни музиканти, сформира поредица от различни състави през 90-те и началото на 21 век под името Тин Лизи, действащи само като концертираща - трибют група. Сред членовете на състава от „класическите“ му години за два кратки периода е и виртуозният китарист Гери Мур.
Тин Лизи е от групите с най-много песни, изпълнявани като кавър версии от различни световноизвестни музиканти, рок и метъл групи. В световно популярни класически композиции се превръщат: „Whiskey in the Jar“, „Jailbreak“ и „The Boys Are Back in Town“.
Тин Лизи са поставени на 51-ва позиция в листата на VH1 "100 най-велики музиканта в хард рока".


== История ==
Една вечер през декември 1969 година, китаристът Ерик Бел се среща с органиста Ерик Риксън в заведение в Дъблин, Ирландия. Двамата споделят амбициите си за сформиране на рок група. Всеки от тях преди това е свирил в групата Дем с водач Ван Морисън. Същата вечер те отиват да гледат изпълнението на групата Орфънидж, сред чийто членове са Фил Лайнът - вокал и Браян Дауни на барабаните. След представлението, Бел и Риксън им се представят и заявяват желанието си, четиримата да сформират заедно група. От своя страна Лайнът и Дауни са запознати с добрата музикална репутация на Бел. Всички постигат съгласие и приемат условието, че Фил Лайнът, освен вокал, ще свири и на бас китарата, и че ще изпълняват няколко от неговите песни.

През лятото на 1970 година новосформираната група издава сингъла „The Farmer“ / „I Need You“ чрез компанията EMI. От малката плоча са продадени само 283 копия. В наши дни изданието има голяма колекционерска стойност. Още преди пускането ѝ на пазара, клавиристът Риксън напуска групата. До края на годината, музикантите подписват договор с компанията Decca Records и през 1971 година заминават за Лондон за записите на първия си дългосвирещ албум, озаглавен - „Thin Lizzy“. След издаването му продажбите се приемат като сравнително нелоши, но албумът не успява да попадне в класациите на Обединеното кралство. По това време музикантите се установяват за постоянно в Лондон.
Следват издания на още две техни плочи и албум с кавър версии на песни на Дийп Пърпъл. Към края на 1972 година, Тин Лизи тръгват като откриваща група, на престижно турне из Великобритания с рок изпълнителката Сузи Куатро и група Слейд, която е сред най-популярните групи в страната през тези години. По същото време от Decca Records решават да издадат като сингъл, записаната от Лизи версия на традиционната ирландска балада - „Whiskey in the Jar“, въпреки несъгласието на групата изтъквайки, че песента не представя тяхната същност като музикално звучене. Сингълът става изключително популярен, достигайки първа позиция в ирландската класация и №6 във Великобритания.


== Дискография ==


=== Студийни албуми ===


== Членове ==


=== Оригинален състав през годините до 1984 година ===


=== Членове 1990-те / 2000-те ===
Скот Горам - китара (1996 - досега)
Джон Сайкс - вокал, китара (1996 - 2009)
Браян Дауни - барабани (1996 - 1998)(2010-)
Дарън Уортън - клавишни (1996 - 2001) (2010-)
Марко Мендоза - бас (1996-2001) (2005-2007) (2010-)
Томи Олдридж - барабани (1998-2001) (2007-2010)
Ранди Грег - бас (2004-2005)
Майкъл Лий - барабани (2004-2006)
Франческо Ди Козмо - бас (2007-2010)
Рики Уоруик - вокал, китара (2010-)
Вивиън Кембъл - китара (2010-)


== Тин Лизи в България ==

На 3 октомври 2008 година, концертиращата формация Тин Лизи изнасят концерт в България. Събитието се провежда в Националния дворец на културата (НДК).
Състав за концерта в София:
Скот Горам - китари (Тин Лизи)
Джон Сайкс - вокал, китари (Тин Лизи, Уайтснейк)
Томи Олдридж - барабани (Уайтснейк, Ози Озбърн, Гери Мур)
Франческо Ди Козмо - бас


== Бележки и Източници ==
↑ VH1: 100 най-велики музиканта в хард рока