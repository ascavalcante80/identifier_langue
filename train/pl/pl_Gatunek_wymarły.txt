Gatunek wymarły na wolności (extinct in the wild – EW) – jedna z kategorii określających stan zagrożenia wyginięciem gatunków, używanych w siedmioskalowych systemach kategorii zagrożenia Czerwonej Księgi Gatunków Zagrożonych (CKGZ). Znajduje się między kategoriami gatunku krytycznie zagrożonego (CR) i gatunku wymarłego (EX). Odnosi się do gatunków wymarłych w stanie dzikim w obrębie ich pierwotnego zasięgu. Przedstawiciele tych gatunków żyją jednak w hodowlach lub ogrodach zoologicznych i botanicznych, ewentualnie utrzymywani są w postaci populacji dziko żyjących, ale poza pierwotnym zasięgiem gatunku. Żeby gatunek można było uznać za wymarły na wolności konieczne jest odpowiednio długotrwałe, ze względu na jego biologię, badanie wykluczające utrzymanie się dzikich populacji. Odbudowa trwałych populacji gatunku na wolności jest możliwa przez odpowiednie projekty restytucyjne. W roku 2008 do kategorii należały 33 gatunki zwierząt.
Zgodnie z zasadami Międzynarodowej Unii Ochrony Przyrody IUCN kategoria ta stosowana może być tylko w odniesieniu do gatunków w całym ich zasięgu, tzn. nie powinna być stosowana na szczeblu dotyczącym określonego obszaru (kraju, regionu, lokalnie).


== Przykłady zwierząt wymarłych na wolności (EW)Edytuj ==

koń Przewalskiego (Equus przewalskii) (wymarły na wolności od 1969, następnie reintrodukowany)
tchórz czarnonogi (Mustela nigripes) (wymarły na wolności od 1996, następnie reintrodukowany)
grubowarg dwubarwny (Epalzeorhynchos bicolor) (wymarły na wolności od 1996)
kruk ogorzały (Corvus hawaiiensis) (wymarły na wolności od 2002)
czubacz garbonosy (Mitu mitu) 