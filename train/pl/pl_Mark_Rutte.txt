Mark Rutte (wym. [ˈmɑrk ˈrʏtə]; ur. 14 lutego 1967 w Hadze) – holenderski polityk, były sekretarz stanu, lider Partii Ludowej na rzecz Wolności i Demokracji (VVD) od maja 2006. Premier Holandii od 14 października 2010.


== Edukacja i praca zawodowa ==
Mark Rutte urodził się w 1967 w Hadze. W latach 1979-1985 uczęszczał do gimnazjum o profilu artystycznym. W 1992 ukończył historię na Uniwersytecie w Lejdzie. Studia łączył z działalnością w organizacji młodzieżowej VVD, której był przewodniczącym w latach 1988-1991.
Po studiach wkroczył w świat biznesu, pracując w latach 1992-1997 jako menadżer ds. zasobów ludzkich w firmie Unilever. Od 1997 do 2000 był menadżerem Van den Bergh Nederland, spółki córki Unilevera. Następnie od lutego do lipca 2002 był dyrektorem ds. zasobów ludzkich w innej spółce córce, IgloMora Groep. Mark Rutte jest kawalerem.


== Kariera polityczna ==
22 lipca 2002 został mianowany wiceministrem (sekretarzem stanu) spraw społecznych i pracy w pierwszym gabinecie Jan Petera Balkenende. Stanowisko zajmował do 17 czerwca 2004. Od stycznia do maja 2003 wchodził z ramienia VVD w skład Tweede Kamer, niższej izby holenderskiego parlamentu. 17 czerwca 2004 został mianowany sekretarzem stanu ds. szkolnictwa wyższego i nauki. W marcu 2006 aktywnie uczestniczył w kampanii VVD w czasie wyborów lokalnych.
31 maja 2006, w czasie zjazdu VVD, został wybrany nowym liderem ugrupowania, zdobywając 51,5% głosów poparcia od delegatów. 27 czerwca 2006 zrezygnował ze stanowiska sekretarza stanu i dzień później powrócił do pełnienia mandatu deputowanego, zostając przewodniczącym klubu parlamentarnego VVD w Tweede Kamer. W wyborach parlamentarnych w listopadzie 2006 Partia Ludowa na rzecz Wolności i Demokracji zajęła pod jego przewodnictwem czwarte miejsce i znalazła się w opozycji.


== Premier ==
W wyborach parlamentarnych w czerwcu 2010 VVD odniosła zwycięstwo, zdobywając 31 mandatów w parlamencie. Markowi Rutte jako liderowi zwycięskiego ugrupowania przypadła rola sformowania nowego gabinetu. W czasie kampanii wyborczej jego partia opowiadała się za zdecydowanymi cięciami wydatków publicznych (co najmniej 20 mld euro w ciągu 4 lat), ograniczeniu wydatków na administrację, podniesieniu wieku emerytalnego i redukcją zasiłków dla imigrantów.
9 sierpnia 2010 VVD podjęła rozmowy koalicyjne z CDA oraz PVV. Załamały się one jednak na początku września, po miesiącu negocjacji, na skutek sprzeciwu części członków CDA wobec niektórych postulatów PVV, które uznali za zbyt radykalne. Dopiero 29 września 2010 trzy strony uzgodniły porozumienie na temat utworzenia mniejszościowego rządu na czele z Markiem Rutte, złożonego z członków VVD oraz CDA i wspieranego w parlamencie przez PVV. Porozumienie przewidywało ograniczenie wydatków budżetowych o 18 mld euro do 2013, zwiększenie liczby funkcjonariuszy policji, zaostrzenie przepisów imigracyjnych oraz wprowadzenie w kraju zakazu noszenia burek w miejscach publicznych. 2 października 2010 podczas partyjnej konwencji porozumienie koalicyjne ostatecznie zaakceptowali przedstawiciele CDA.
7 października 2010 królowa Beatrix powierzyła Markowi Rutte misję sformowania gabinetu (formateur). Nowy rząd został zaprzysiężony przez królową 14 października 2010. W jego skład obok premiera we