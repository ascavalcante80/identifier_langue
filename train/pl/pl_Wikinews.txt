Wikinews – wolnodostępny serwis informacyjny oparty na technologii Wiki. Oznacza to, że każdy jego użytkownik (zarówno zarejestrowany, jak i niezarejestrowany) może redagować jego zawartość, dodawać nowe artykuły i tworzyć materiały dziennikarskie. Celem tego obywatelskiego dziennikarstwa jest dbałość zarówno o przestrzeganie praw autorskich, pozwalanie na łatwiejsze udostępnianie treści, lecz także dbałość o wiarygodność.
Podobnie jak Wikipedia, Wikibooks czy Wikisłownik Wikinews jest projektem Wikimedia Foundation i działa w oparciu o oprogramowanie MediaWiki. W przeciwieństwie do Wikipedii, zawartość Wikinews nie jest dostępna na licencji GFDL, lecz Creative Commons Attribution 2.5. Jest to licencja mniej restrykcyjna od GFDL, pozwala na swobodne korzystanie z objętej nią zawartości pod warunkiem podania autora.
Serwis dostępny jest w wielu językach, m.in.: angielskim, niemieckim, polskim i włoskim (według stanu na październik 2007 są to najaktywniejsze edycje Wikinews).
Użytkownicy Wikinews to Wikireporterzy.
Angielska wersja Wikinews, poza elektroniczną wersją artykułów, przygotowuje również skróty wiadomości w postaci drukowanej i audio.


== Charakterystyka polskiego Wikinews ==
Serwis kieruje się podobnymi zasadami jak jej siostrzane projekty. W Wikinews każdy artykuł dotyczy tylko jednego wydarzenia. Jedną z ważniejszych zasad jest neutralny punkt widzenia. Kiedy to tylko możliwe, w artykule powinny zostać przedstawione wszystkie poglądy na daną sprawę. Wikinews nie jest miejscem na osobiste opinie lub przypuszczenia – liczą się tylko fakty i ich możliwe konsekwencje. Artykuły dotyczą zarówno spraw globalnych jaki i lokalnych, co sprawia, że przedstawiane wiadomości mają być zarówno ciekawe, jak i treściwe dla czytelników mieszkających na całym świecie. Serwis opiera się na współpracy. Wiadomości nie posiadają pojedynczych autorów, czy reporterów, każdy może zmieniać, edytować, poprawiać i przepisywać każdy z prezentowanych tutaj artykułów. Wikinews nie jest papierowym źródłem informacji, nie ma żadnych limitów danych. Jest dużo miejsca, którego nie trzeba oszczędzać. Oznacza to, że styl i długość pisania nieodzowne dla papieru nie obowiązują.
Chociaż większość tekstów opracowywana jest na bazie źródeł w innych serwisach informacyjnych, nie brakuje także materiałów autorskich. Wikinews nawiązało również współpracę z innym serwisami informacyjnymi. Pomysłem na przyszłość jest stworzenie Otwartej Agencji Informacyjnej – sieci wolnych serwisów pozwalających innym i sobie nawzajem na kopiowanie i rozpowszechnianie materiałów komercyjnie i niekomercyjnie na licencjach zgodnych z licencją, na jakiej działa Wikinews.
Obecnie najczęściej pojawiają się newsy związane ze sportem i polityką, ale także prawie codziennie można znaleźć jakieś ciekawostki ze świata nauki czy też opis wydarzeń kulturalnych.
Sam projekt nie jest jeszcze tak popularny jak Wikipedia. Dziennie notuje się ok. 4 000 odwiedzin strony głównej.


== Historia ==
Angielska wersja Wikinews powstała w listopadzie 2004 jako wersja testowa, a w grudniu uruchomiona została jako "beta".
Polskie wydanie zostało otwarte 19 lutego 2005, a 7 marca liczyło już 100 artykułów.
16 marca utworzono pierwszy Portal (dla województwa opolskiego), w którym można czytać wiadomości z tego województwa.
19 maja polskojęzyczne Wikinews włączyło upload plików, co umożliwiło ładowanie grafik "dozwolonego użytku".
31 lipca polskie Wikinews przekroczyło granicę 1000 artykułów.
We wrześniu 2005 w głosowaniu użytkownicy Wikinews zdecydowali się na objęcie zawartości projektu licencją Creative Commons Attribution 2.5 (wcześniej materiały Wikinews były własnością publiczną). Tym samym projekt wyszedł z fazy beta.
4 kwietnia 2006 – pierwszy wywiad przeprowadzony samodzielnie przez reporterów Wikinews.
W lipcu 2007 zmieniono wygląd strony głównej polskiej edycji, ki