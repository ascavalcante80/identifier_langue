Paronim (fr. z gr. παρά, para = obok, mimo; όνυμα, onoma = imię) – wyraz mylony. Wyraz, który ze względu na podobieństwo brzmienia, budowy lub pisowni jest używany zamiast właściwego.
Paronimy muszą tworzyć co najmniej pary, ale można znaleźć także trójki, czwórki, a nawet dłuższe ich zbiory. Są wyrazami poprawnymi, lecz różnymi - nie są ze sobą spokrewnione ani przez etymologię, ani przez znaczenie. Niecelowe użycie paronimu jest błędem językowym, który nosi nazwę malapropizm.


== Przykłady paronimów w języku polskim ==
adaptować (przystosować, dostosować) i adoptować (przysposobić, dokonać adopcji dziecka)
status (położenie, stan, pozycja) i statut (zbiór przepisów określających strukturę, zadania, zakres i sposób działania instytucji)
apostrof (znak graficzny w kształcie przecinka nad linią) i apostrofa (figura retoryczna polegająca na bezpośrednim i uroczystym zwróceniu się do kogoś lub czegoś)
efektowny (zwracający na siebie uwagę) i efektywny (skuteczny)
peowiec (nauczyciel przysposobienia obronnego) i peowiak (członek Polskiej Organizacji Wojskowej)
bynajmniej (wcale, zupełnie) i przynajmniej (choćby, chociaż, bodaj, co najmniej)
wapń (pierwiastek chemiczny), wapień (skała osadowa) i wapno (różne związki wapnia używane jako spoiwo w budownictwie)
woltomierz (przyrząd do pomiaru napięcia elektrycznego) i woltametr (urządzenie do pomiaru ładunku elektrycznego)
stojan (zespół nieruchomych elementów maszyny lub mechanizmu, otaczających wirujący wokół stałej osi wirnik) i stojak (przyrząd służący do utrzymywania w pionie lub zawieszania innych przedmiotów)
wirnik (element maszyny lub mechanizmu, który w czasie pracy wiruje wokół stałej osi) i wirówka (urządzenie w którym wykorzystuje się lub bada działanie siły odśrodkowej na substancje wprawione w szybki ruch obrotowy)
tyrystor (element półprzewodnikowy) i tyratron (gazowana lampa prostownicza)
optyczny (związany ze światłem), apteczny (związany z farmakologią), apetyczny (budzący pożądanie)
hospitalizacja (umieszczenie pacjenta w szpitalu; okres, w czasie którego pacjent przebywa w szpitalu) i hospitacja (uczestniczenie władz szkolnych, nauczycieli i kandydatów na nauczycieli w zajęciach szkolnych w celu poznania i ulepszania środków nauczania)
sanator (zwolennik, przedstawiciel sanacji) i senator (członek senatu