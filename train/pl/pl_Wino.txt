Wino – napój alkoholowy uzyskiwany w wyniku fermentacji alkoholowej moszczu winogronowego. Moszcz winogronowy z winogron dojrzałych zawiera ilość cukru dostateczną do otrzymania wina o odpowiedniej mocy, zapewniającej mniejszą lub większą trwałość wina. Proces wytwarzania wina, od odebrania winogron po butelkowanie nosi nazwę winifikacji.
Światowa produkcja wina w 2012 była szacowana na 252 mln hl, a największymi producentami były Francja i Włochy.
Do produkcji wina wykorzystywane są grona dojrzałych winorośli, przede wszystkim z gatunku winorośli właściwej (Vitis vinifera), ale także z tzw. odmian hybrydowych, które zawierają geny również innych gatunków (np. winorośli lisiej).
Proces produkcji wina jest skomplikowany i ulega modyfikacjom w zależności od producenta i rodzaju wina. Za charakter wina odpowiadają składniki chemiczne. Ilościowo największym składnikiem wina jest woda, której zawartość waha się najczęściej od 75% do 90%. Pozostałymi składnikami wina są alkohol etylowy, podawany zawsze objętościowo, cukry – stanowią od mniej niż 2 g/l (wina wytrawne) do nawet 500 g/l (wino botrytyzowane – słodkie wina z winogron porażonych szlachetną pleśnią Botrytis cinerea) oraz kwasy organiczne, składniki mineralne, fenole, substancje białkowe, barwnikowe, aromatyczne, garbniki, gliceryna oraz witamina C i witaminy z grupy B.
Istnieją setki odmian, smaków i rodzajów wina. Jego smak oraz bukiet zapachowy zależy od rodzaju szczepów winogron, sposobu ich uprawy, klimatu i ziemi, na której się je uprawia oraz od sposobu winifikacji.
Chociaż określenie wino przyjęło się w Polsce jako potoczna nazwa wielu w podobny sposób pozyskiwanych napojów alkoholowych na bazie owoców, to jednak dotyczy ono czystych produktów gronowych. Wina z innych owoców, należy określać mianem win owocowych. Mają też one zwykle w samej nazwie wymienione owoce, z których zostały wytworzone np. wino jabłkowe. Moszcz z owoców zawiera generalnie za mało cukru i zbyt wiele kwasów i dlatego w przeciwieństwie do moszczu winogronowego musi być we właściwy sposób doprawiany.
W określeniu napoju wytwarzanego z winogron nie jest wymagane użycie określenia "gronowe". Wyróżnia się również wina do których produkcji używa się owoców jedynie jako dodatku, bądź nie używa się ich wcale. Są to m.in. miody pitne, wina kwiatowe i zbożowe.
Poniższy artykuł dotyczy wyłącznie win z winogron.


== Historia ==
Winorośl pochodzi prawdopodobnie z obszaru Kaukazu, gdzie krzewy winne oplatały drzewa. Naturalne występowanie licznych gatunków drożdży na skórkach owoców sprzyjało odkryciu procesu fermentacji winogron i właściwości produktu. Uprawą winorośli zajęto się najpierw w Azji Mniejszej, a następnie w basenie Morza Śródziemnego, a podczas podbojów Greków i przede wszystkim Rzymian poszerzono obszar nasadzeń o nowe krainy. Tłoczenie soku winogronowego rozpoczęli starożytni Egipcjanie.
Wyraz wino pochodzi prawdopodobnie z łaciny, starożytni Rzymianie nazywali ten płyn vinum. Łacińskie vinum z kolei może pochodzić z greki (gdzie wino nazywa się οἶνος oînos, w wymowie archaicznej ϝοῖνος woînos). Istnieją teorie wskazujące na pierwotne źródło w sanskrycie (vena – odurzający sok z nieznanej rośliny) albo języku Hetytów (określenie wina transkrybowane na we-anas).
Wino znalazło swoje miejsce zarówno w pogańskich bachanaliach, jak i kielichu chrześcijańskiej Komunii. Poza uroczystościami było elementem codziennej diety. Rozcieńczone wino było popularnym napojem, gdyż ze względów epidemiologicznych dodawano je do wody.
Pierwszym chrześcijańskim patronem miłośników wina był św. Marcin z Tours, urodzony w Sarabii (dziś Szombathely). Święci Urban i Wincenty zostali głównymi patronami właścicieli winnic i winiarzy.
W rozwoju nowożytnego winiarstwa w średniowiecznej Europie ważną rolę odegrały zakony osiadłe w Burgundii: benedyktyni (np. opactwo Cluny w rejonie Côte-d'Or w pobliżu Mâcon) oraz cystersi (słynny Clos de Vougeot), które rozwijały techniki uprawy winorośli i produkcji wina. Wino było nie tylko symbolem religijnym, ale i popularnym trunkiem. Świeccy producenci rozwinęli uprawy w regionie Bordeaux. Wyjątkowo popularne było wino w Niemczech. Klasztor w Eberbach w regionie Rheingau był największym producentem wina na kontynencie w XII i XIII wieku. W epoce wielkich odkryć geograficznych rozpoczęto produkcję wina na nowych terenach. Europejskie winnice spustoszyła w XIX wieku filoksera winiec oraz inne choroby i większość winnic musiała zostać odtworzona z użyciem sadzonek zachowanych m.in. w Ameryce i podkładek odpornych na szkodnika.


== Wina świata ==

Największymi producentami wina są kraje europejskie: w 2012 wina francuskie, włoskie i hiszpańskie stanowiły aż 44% światowego wolumenu produkcji. Ważną rolę (powyżej 5% udziału) odgrywają jeszcze Stany Zjednoczone, Chiny, Australia, Chile i Argentyna. Najwięcej wina wypija się (2012) we Francji, Stanach Zjednoczonych, Włoszech, Niemczech i Chinach.


=== Winiarstwo w Polsce ===

Pierwsze udokumentowane historyczne informacje o uprawie winorośli i produkcji wina w południowo-wschodniej Polsce pochodzą z przełomu XI/XII wieku ze Lwowa oraz z Krakowa. W połowie XII w. winnice krakowskie były już na tyle znane, że geograf arabski Al-Idrisi opisując Kraków wspomina, że jest pięknym, wielkim, o wielu domach, mieszkańcach, targach, winnicach i ogrodach. Również Benedyktyni z Tyńca sadzili winnice w swoich dobrach oraz w dolinie Wisłoki. Opactwo tynieckie było przez wieki jednym z najważniejszych ośrodków winiarstwa w regionie.
Dalej na wschód głównymi ośrodkami uprawy był Przemyśl i Lwów. W Przemyślu winnice zajmowały wzniesienie zwane dziś Winną Górą. W XIII wieku rozległe winnice posiadali w Przemyślu biskupi obrządku bizantyjskiego oraz klasztory franciszkanów i dominikanów. Na wzgórzach wokół Lwowa były kiedyś winnice, z których do stu beczek wina, i to nie najlepszego, brali każdego roku w dziesięcinie książęta ruscy. Najwcześniejsze motywy ikonograficzne z tego okresu nawiązujące do początków hodowli tej rośliny a więc, zrywanie winnych gron, tłoczenie wina w kadzi oraz nacinanie winorośli zakrzywionym koserem znalazły się na lewym skrzydle Drzwi Gnieźnieńskich.
W XIV wieku wino produkowali na Podkarpaciu już mieszczanie. W tym czasie osadnicy niemieccy rozwinęli uprawy winorośli w okolicach Krosna. Dokument lokacyjny z 1389 roku wspomina o winnicach należących do mieszczan przemyskich. Pozostałością dawnych kolonii są nazwy niw w obrębie wsi w których zajmowano się uprawą winorośli np. Winnice w Januszkowicach, Jodłowej, Lisowie, Liwoczu itd..
Z terenu Śląska, z Zielonej Góry pochodzą spisane przywileje dotyczące upraw z 1314 roku.
Na skalę przemysłową próbowała upraw winorośli królowa Bona, mimo że już wówczas uważano polskie wina za napoje wyjątkowo pośredniej jakości. W I Rzeczypospolitej winnice przetrwały miejscami do XVIII w. np. w Tyńcu. W wieku XVI i XVII w Polsce wina z obszaru Węgier (najpopularniejsze w owym czasie – stąd powiedzenie nullum nisi Hungaricum = nic poza węgierskim) zwano węgrzynami, czasem madzarami, niemal równie popularne było wino pochodzące z okolic greckiego miasta Malwazja zwane w Rzeczypospolitej małmazją. W XVI wieku Lwów był znany jako jeden wielki skład małmazyi. Znane były również wina hiszpańskie: alikanty, madery, malagi czy seki. Według wartości i smaku wina dzielono wówczas na główne, podgłówne, połowiczne, lekkie i wytrawne, popularne stołowe, czy tzw. stare.
Pod koniec XIX wieku w tzw. Kongresówce pod zaborem rosyjskim wina gronowe, besarabskie i kaukaskie były tak tanie że na rynku krajowym nie opłacała się nawet produkcja win owocowych.
Do roku 1939 ważnym ośrodkiem produkcji wina w Polsce były Zaleszczyki.


== Proces winifikacji ==
Procesu winifikacji nie da się tak jednoznacznie opisać, jak procesu produkcji piwa, gdyż istnieją setki różnych jego odmian zależnych od regionalnych tradycji i uwarunkowań. W przypadku win gronowych przebiega on mniej więcej tak:


=== Przygotowanie moszczu ===
Z winogron wyciska się sok na prasach. W niektórych przypadkach (przy produkcji czerwonych i różowych win) przed wyciśnięciem soku poddaje się winogrona procesowi wstępnej winifikacji polegającemu na umieszczeniu winogron w wysokich kadziach, gdzie ulegają one samorzutnej wstępnej fermentacji – ten proces nazywa się maceracją.


=== Fermentacja alkoholowa ===
Sam proces fermentacji moszczu przeprowadza się na setki różnych sposobów. Czasami pozwala się na fermentację samorzutną w temperaturze otoczenia, czasami bardzo dokładnie kontroluje się temperaturę i kultury drożdży. W jednych krajach fermentacje przeprowadza się w drewnianych otwartych kadziach, w innych stosuje się zamknięte kadzie stalowe. Sama fermentacja trwa nawet do kilku tygodni. Fermentację doprowadza się do końca albo przerywa się w pewnym określonym momencie.


=== Fermentacja jabłkowo-mlekowa (FJM) ===
W niektórych wariantach win po zakończeniu fermentacji alkoholowej wino poddaje się tzw. fermentacji jabłkowo-mlekowej. Podczas tego procesu, pod wpływem bakterii kwasu mlekowego następuje degradacja kwasu jabłkowego do kwasu mlekowego oraz obniżenie całkowitej kwasowości wina – jest to tzw. biologiczne odkwaszanie wina. W przypadku win białych FJM nie zawsze jest pożądana, gdyż pozbawia je świeżych, owocowych aromatów.


=== Filtrowanie i klarowanie ===
Mieszaninę po fermentacji poddaje się zwykle filtracji. W przypadku win masowych, szczególnie białych, filtrację przeprowadza się kilkakrotnie, aby uzyskać maksymalnie klarowne i trwałe wina, ale bez głębszego smaku. W przypadku niektórych szlachetniejszych win nie stosuje się filtrowania w ogóle, tylko przeprowadza się ostrożne klarowanie wina przez powolny proces samorzutnego opadania osadu i zbieranie mniej więcej klarownej cieczy znad osadu (czynność ta to dekantacja). Innym sposobem klarowania jest przepuszczanie przez nastaw dwutlenku siarki, który powoduje śmierć wszystkich drobnoustrojów w winie i szybsze wypadanie z niego osadu.


=== Dojrzewanie i butelkowanie ===
Ostatnim procesem przy produkcji wina jest jego dojrzewanie, czyli przechowywanie w odpowiednich warunkach. Pierwszy etap (od pół roku do 3 lat) przeprowadza się zwykle w dębowych lub metalowych beczkach. Następnie przelewa się wino do butelek, w których w odpowiednich warunkach wino może dojrzewać jeszcze latami. Nie wszystkie wina mają jednak potencjał dojrzewania – niektóre pije się niemal natychmiast po wyprodukowaniu (np. Beaujolais nouveau).


=== Kupaż ===
Kupaż – mieszanie świeżo otrzymanych win z różnych rodzajów winogron w celu otrzymania produktu o pożądanych właściwościach. Standardowo miesza się wina pochodzące z różnych szczepów z tej samej winnicy zbieranych w podobnym czasie. Istnieją jednak wina autorskie kupażowane według nietypowych zasad, na przykład miesza się wino z tych samych szczepów, ale z różnych winnic, albo nawet różnych regionów bądź wina z różnych lat lub wina starzone w różny sposób (np. część w starych beczkach, część w nowych lub część w beczkach z dębu francuskiego, część z dębu amerykańskiego itp. itd).


=== Dezalkoholizacja ===
Istnieją także wina, z których za pomocą odwirowania alkohol usuwany jest mechanicznie. Wina takie są spożywane przez osoby, które z powodów zdrowotnych, zawodowych lub religijnych nie mogą spożywać alkoholu.


== Klasyfikacja win ==


=== Barwa wina ===
Ze względu na barwę:
wina białe o barwie od jasnożółtej lub zielonkawej do brązowej
wina różowe o barwie od różowej do jasnoczerwonej
wina czerwone o barwie od jasnoczerwonej do ciemnowiśniowej
Rzadziej spotykane barwy wina:
wina szare o barwie przypominającej wino różowe, lecz mniej intensywnej, występują w Maroku, głównie ze szczepu Cinsault
wina czarne (bardzo ciemnoczerwone) z rejonu Cahors we Francji
wina zielone z Portugalii (D.O. Vinho Verde)
wina żółte z francuskiej Jury (szczep Savagnin)
wina pomarańczowe


=== Zawartość cukru ===
Ze względu na zawartość cukru (cukry redukujące po inwersji):
wytrawne do 10 g/l, o zawartości cukru do 1,5%
półwytrawne powyżej 10–30 g/l, o zawartości cukru od 2 do do 4%
półsłodkie powyżej 30–60 g/l, o zawartości cukru od 4,5 do 7,5%
słodkie powyżej 60–150 g/l, o zawartości cukru od 8 do 16%
bardzo słodkie powyżej 150 g/l


=== Zawartość alkoholu ===
Ze względu na zawartość etanolu:
wina słabe – do 10% obj.
wina średnio mocne – o mocy od 10 do 14% obj.
wina mocne – o mocy od 14 do 18% obj.
niektóre mocne wina z Kalifornii, słonecznych regionów Francji, jak też Węgier, osiągają do 16% zawartości alkoholu

wina wzmacniane (alkoholizowane) zawierają powyżej 18% obj. etanolu. Etanol dodaje się zazwyczaj w celu wstrzymania procesu fermentacji, np. madera, malaga, marsala, porto, sherry


=== Sposób konsumpcji ===
Wina można pod tym względem podzielić na:
stołowe, są to wina wytrawne i półwytrawne:
podawane przed posiłkiem – preferowane wina południowe wytrawne i półwytrawne (porto,