Pocisk kumulacyjny – pocisk przeciwpancerny, w którym do przebicia pancerza wykorzystuje się strumień kumulacyjny, powstający po eksplozji materiału wybuchowego, działającego na wkładkę kumulacyjną (cienkościenny stożek wykonany najczęściej z miedzi lub innego miękkiego metalu).
Ładunki kumulacyjne zaczęto stosować podczas II wojny światowej w minach przeciwumocnieniowych oraz pociskach granatników przeciwpancernych.


== Schemat i zasada działaniaEdytuj ==
Na zamieszczonym obok schemacie kolorem niebieskim zaznaczono obudowę głowicy pocisku kumulacyjnego, kolorem żółtym - ładunek wybuchowy, kolorem czerwonym - zapalnik, a pomarańczowym - wkładkę kumulacyjną. Niszczony pancerz znajdowałby się na lewo od schematu.
Zasada działania: wybuch zapalnika powoduje rozpoczęcie procesu spalania materiału wybuchowego. Jest ważne, aby materiał ten nie detonował, ale spalał się w regularnej, sferycznej fali wybuchu. Fala ta zbliża się do wierzchołka stożka wkładki kumulacyjnej. Kiedy go dosięgnie, zaczyna się ona deformować i jest stopniowo, poczynając od wierzchołka, uplastyczniana i wypychana w stronę pancerza. Tak zgniatana wkładka kumulacyjna formuje strumień kumulacyjny, poruszający się z dużą szybkością w stronę pancerza (czoło strumienia porusza się z prędkością kilkunastu km/s) oraz znacznie szerszy i powolniejszy strumień wsteczny, wylatujący do tyłu głowicy. Sam strumień kumulacyjny ma niewielki przekrój i dzięki temu uzyskuje wielką koncentrację energii na powierzchni pancerza, powodując zazwyczaj jego odparowanie. Załoga trafionego pojazdu jest zazwyczaj zabijana przez falę uderzeniową, powstającą w jego wnętrzu, kiedy kanał przepalany przez strumień kumulacyjny dosięgnie wewnętrznej strony pancerza. Dochodzi wtedy do dekompresji gazu do wnętrza pojazdu. Jednocześnie ta sama fala uderzeniowa powoduje zazwyczaj wybuch amunicji przewożonej w trafionym pojeździe.


== Zastosowania i środki przenoszeniaEdytuj ==
Zastosowania ładunków kumulacyjnych:
niszczenie pojazdów opancerzonych (np. czołgów w ruchu);
niszczenie ścian bunkrów i innych umocnień;
niszczenie opancerzonych stanowisk ogniowych (np. okopanych czołgów).
Środki przenoszenia:
pociski granatników przeciwpancernych, np. RPG-7;
przeciwpancerne pociski rakietowe (ppk), np. MAF;
miny przeciwpancerne;
ładunki saperskie;
pociski artyleryjskie, np.3WBK10 kalibru 125 mm;
bomby lotnicze.


== Sposoby przeciwdziałaniaEdytuj ==
Istnieją dwa główne systemy przeciwdziałania pociskowi kumulacyjnemu:
1. Pancerz warstwowy - złożony z wielu warstw materiału, z których każda jest powierzchniowo utwardzana. Taki pancerz jest znacznie skuteczniejszy od pancerza litego o tej samej wadze, bowiem strumień kumulacyjny rozprasza się, uderzając w kolejne utwardzone powierzchnie warstw pancerza.
2. Pancerz reaktywny - polega na umieszczeniu na pancerzu właściwym kostek materiału wybuchowego o silnych własnościach detonacyjnych – czyli zapalających się znacznie szybciej, niż rozp