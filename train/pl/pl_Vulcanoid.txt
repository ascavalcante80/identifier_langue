Wulkanoidy – hipotetyczne planetoidy, które obiegają Słońce po orbitach wewnątrz trajektorii Merkurego. Nazwa pochodzi od hipotetycznej planety Wulkan, której istnieniem próbowano wyjaśnić zaburzenia w ruchu orbitalnym Merkurego. Później udało się wyjaśnić te zakłócenia w ramach ogólnej teorii względności, natomiast istnienie planety w tym regionie zostało całkowicie wykluczone.
Obliczenia teoretyczne wskazują, że między 0,08 i 0,21 jednostki astronomicznej istnieje strefa, w której planetoidy mogłyby krążyć po stabilnych orbitach. Wiele wulkanoidów mogło zderzyć się z powierzchnią Merkurego, przyczyniając się do "postarzenia" jego powierzchni (sądzi się, że większość kraterów została utworzona podczas Wielkiego Bombardowania); innymi czynnikami redukującymi ich populację są efekt Jarkowskiego i efekt Poyntinga-Robertsona.


== Poszukiwania ==
Do dziś nie udało się odkryć żadnych planetoid w tym obszarze, mimo wielu prób – nie zostały zaobserwowane podczas zaćmień Słońca ani nigdy nie potwierdzono obserwacji tranzytu. Obserwacje sond przeznaczonych do badań Słońca, takich jak SOHO, pozwoliły wykluczyć istnienie wulkanoidów o średnicy większej niż 60 km, gdyż takie obiekty zostałyby już zauważone. Poszukiwania planetoid krążących blisko Słońca zostały również podjęte w ramach misji sondy MESSENGER, której orbita wokół Merkurego pozwala na obserwacje z wcześniej niedostępnej pozycji. Przewiduje się,