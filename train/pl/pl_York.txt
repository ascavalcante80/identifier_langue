York – miasto w północnej Anglii w hrabstwie ceremonialnym North Yorkshire, w dystrykcie (unitary authority) York, powstałe u zbiegu rzek Ouse i Foss. W 2001 roku miasto liczyło 137 505 mieszkańców.
York jest znany ze swojej bogatej historii, która zachowała się w architekturze. Miasto zostało założone ponad 2000 lat temu, a do XIX wieku było największym miastem w północnej Anglii. Co roku przyjeżdżają tu tysiące turystów, aby zobaczyć średniowieczne budowle, w których przeplatają się ślady wikingów i Rzymian.
Eboracum, czyli York, był dla Rzymian główną bazą militarną. W 211 zmarł tu cesarz Septymiusz Sewer, a w 306 Konstancjusz I Chlorus, który był ojcem Konstantyna I Wielkiego. W Yorku również Konstantyn I Wielki został obwołany cesarzem przez swoje wojska (306).
Armia wikingów zdobyła York w 866, a w 876 wikingowie osiedlili się na stałe w okolicach Yorkshire. Królowie wikingów rządzili tym obszarem, nazwanym przez nich Jorvik, przez prawie sto lat. W 954 ostatni król wikingów – Eryk Krwawy Topór został wygnany, a jego ziemie wcielone do jednoczącej się Anglii. York jest wspomniana w Domesday Book (1086) jako Eboracum.
Katedra w Yorku jest największą średniowieczną katedrą w Anglii i północnej Europie i dominuje nad miastem.
W mieście znajdują się dwa uniwersytety – University of York i York St John University.
York jest również znany z dużej liczby pubów. Mówi się nawet, że każdego dnia roku można iść do innego pubu, a z każdego punktu miasta w obrębie murów można zobaczyć przynajmniej jeden pub i przynajmniej jeden kościół.
Miasto często nękają powodzie, mimo obszernych (ale nie zawsze efektywnych) zabezpieczeń przeciwpowodziowych.


== Atrakcje turystyczne ==
Archikatedra (York Minster)
Miasto Wikingów (Jorvik, The Viking City)
Muzeum Yorkshire (Yorkshire Museum)
Muzeum zamkowe (York Castle Museum)
Narodowe Muzeum Kolejnictwa