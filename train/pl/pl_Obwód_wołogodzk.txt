Obwód wołogodzki (ros. Вологодская область) – jednostka administracyjna Federacji Rosyjskiej.


== Geografia ==


=== Położenie i powierzchnia ===
Obwód wołogodzki leży na północy europejskiej części Rosji i zajmuje obszar 145 700 km², co stanowi ok. 0,85% powierzchni całej Federacji Rosyjskiej.
Obwód graniczy z:
Obwodem archangielskim (na północy)
Obwodem kirowskim (na wschodzie)
Obwodem kostromskim (na południu)
Obwodem jarosławskim (na południu)
Obwodem twerskim (na południowym zachodzie)
Obwodem nowogrodzkim (na południowym zachodzie)
Obwodem leningradzkim (na zachodzie)
Republiką Karelii (na północnym zachodzie)


==== Przynależność administracyjna ====
Pod względem administracyjnym obwód tulski wchodzi w skład utworzonego w 2000 Północno-Zachodniego Okręgu Federalnego.


=== Strefa czasowa ===
Obwód wołogodzki należy do moskiewskiej strefy czasowej (MSK): do 25 października 2014 UTC+04:00 przez cały rok, od 26 października 2014 UTC+03:00 przez cały rok.
Jeszcze wcześniej, przed 27 marca 2011 roku, w obwodzie obowiązywał czas standardowy (zimowy) strefy UTC+03:00, a czas letni – UTC+04:00.


=== Rzeźba terenu i geologia ===
Region leży na terenie północnym wschodzie Niziny Wschodnioeuropejskiej. powierzchnia obwodu ma charakter pagórkowaty – występują tutaj niziny, grzędy oraz niewielkie obszary wyżynne. Na wschodzie regionu znajdują się Uwały Północne.


=== Gleby ===
Na terenie obwodu dominują gleby darniowo-bielicowe. Z racji znacznego zabagnienia obwodu w wielu miejscach znajdują się gleby bagienne.


=== Klimat ===
Na terenie obwodu wołogodzkiego panuje klimat umiarkowany typu kontynentalnego, charakteryzujący się chłodną zimą i ciepłym latem. Najzimniejszym miesiącem jest styczeń, kiedy to przeciętna temperatura wynosi ok. –14 °C (zależnie od rejonu), a najcieplejszym – lipiec, z temperaturą +18 °C.
W regionie rocznie spada ok. 500 mm opadów, które występują głównie w półroczu ciepłym.


=== Hydrologia ===
Region obfituje w wody gruntowe. Przez teren obwodu przepływają liczne rzeki, znajduje się tutaj wiele jezior oraz duże tereny bagienne.


==== Rzeki ====
Największymi rzekami regionu są:
Suchona
Wołogda
Dwinica
Jug
Łuza
Mołoga
Czagodoszcza
Szeksna
Unża
Andoma


==== Jeziora ====
Na północnym zachodzie obwodu znajduje się fragment największego jeziora Europy – Ładogi. Istnieje tutaj także duże sztuczne jezioro – Zbiornik Rybiński. Oprócz nich największymi jeziorami na terenie obwodu są:
Biełoje
Kubienskoje
Woże


=== Roślinność ===
Obszar obwodu leży w strefie południowej tajgi. Lasy iglaste, w których dominuje świerk zajmują ok. 2/3 terytorium obwodu.


=== Świat zwierzęcy ===
Świat zwierzęcy obwodu złożony jest z gatunków charakterystycznych dla tajgi. Żyją tutaj – ze ssaków – m.in. łoś, niedźwiedź brunatny, zając bielak, borsuk, kuna leśna (tumak), wilk, lis, liczne gatunki gryzoni itd. Z ptaków spotkać można np. pardwy, cietrzewie i jarząbki. W zbiornikach wodnych żyją liczne ryby, wśród których są łososie, leszcze, sandacze, okonie, szczupaki. Mnogość wód i bagien sprzyja rozwojowi licznych gatunków owadów.


=== Ochrona przyrody ===
Na terenie obwodu wołogodzkiego znajduje się park narodowy Ruskij Siewier oraz rezerwat przyrody Darwiński.


== Ludność ==
W obwodzie wołogodzkim żyje 1 227 800 osób (2007). Liczba mieszkańców regionu spada z powodu niskiego przyrostu naturalnego i ujemnego salda migracji. Jeszcze w 2002 na terenie obwodu mieszkało 1 269 568 osób.
Gęstość zaludnienia w obwodzie wynosi 8,5 os./km² (2007).
69% populacji żyje w miastach, z czego blisko 3/4 wszystkich mieszkańców miast regionu (tj. ok. połowy całej ludności obwodu) to populacja 2 metropolii: Czerepowca i Wołogdy.


=== Narodowości ===
Zdecydowaną większość mieszkańców regionu stanowią Rosjanie, a obwód wołogodzki zajmuje pierwsze miejsce wśród podmiotów Federacji Rosyjskiej pod względem udziału przedstawicieli tego narodu w populacji.
Skład etniczny populacji regionu według wyników spisu powszechnego z 2002 wygląda następująco (w procentach):
Rosjanie – 96,56%
Ukraińcy – 0,97%
osoby bez poczucia przynależności narodowej – 0,45%
Białorusini – 0,39%
Azerowie – 0,21%
Ormianie – 0,17%
Cyganie – 0,16%
Tatarzy – 0,15%
Gruzini – 0,08%
Niemcy – 0,07%
Żydzi – 0,03%
Wepsowie – 0,03%
Czeczeni – 0,03%
Wietnamczycy – 0,02%


=== Wyznania ===
Zdecydowana większość ludności obwodu wyznaje prawosławie. Po okresie ateizacji w czasach ZSRR pozostała duża liczba niewierzących. Z mniejszości wyznaniowych żyją tutaj m.in. nieliczni protestanci, muzułmanie i żydzi.


== Miasta ==
Na terenie obwodu wołogodzkiego znajduje się 15 miast i 8 osiedli typu miejskiego.
Największe skupiska osadnicze obwodu
(miasta, osiedla typu miejskiego i wsie; stan na 1 stycznia 2006)
1) Osiedle typu miejskiego2) Wieś3) liczba zaokrąglona; 2003


== Władza i administracja ==
Obwód wołogodzki, podobnie jak inne części Rosji, posiada dość szeroki zakres autonomii. Władzę prawodawczą sprawuje Zgromadzenie Prawodawcze Obwodu Wołogodzkiego (ros. Законодательное Собрание Вологодской области), złożone z 34 posłów.
Na czele lokalnej administracji stoi gubernator, będący zarazem „głową” obwodu. Obecnie funkcję tę sprawuje Nikołaj Tichomirow.


== Podział administracyjny ==
Od 1 stycznia 2006 obwód wołogodzki dzieli się na 26 rejonów. 2 największe miasta regionu (Czerepowiec i Wołogda) nie wchodzą w skład tego podziału i stanowią wydzielone okręgi miejskie.
Rejony municypalne dzielą się na mniejsze jednostki administracyjne – osiedla (ros. поселения – czyt. posielienia) wiejskie i miejskie. Osiedla miejskie obejmują miasto (niekiedy też niewielkie podmiejskie wioski), zaś osiedla wiejskie składają się z jednej lub kilku wsi. W ramach 26 rejonów istnieją w sumie 344 osiedla, w tym 22 osiedla miejskie i 322 wiejskie.


=== Okr