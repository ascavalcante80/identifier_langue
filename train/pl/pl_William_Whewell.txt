William Whewell (ur. 24 maja 1794 w Lancaster, zm. 6 marca 1866 w Cambridge) – angielski filozof, logik, historyk nauki i wszechstronny uczony. Zajmował się głównie teorią, historią oraz metodologią nauk przyrodniczych. Był profesorem Uniwersytetu w Cambridge oraz członkiem Royal Society w Londynie. W latach 1837-1839 pełnił funkcję przewodniczącego Londyńskiego Towarzystwa Geologicznego (Geological Society of London). W 1837 roku otrzymał nagrodę Royal Medal przyznawaną przez Royal Society w Londynie za osiągnięcia w dziedzinie fizyki.


== Życie i praca ==
Whewell był jedną z najważniejszych i najbardziej wpływowych osób w XIX-wiecznej Wielkiej Brytanii. Posiadał wszechstronną wiedzę w wielu dziedzinach nauki. Był polihistorem, pisał prace naukowe obejmujące zakresem tak różne dziedziny wiedzy jak geologia, astronomia, fizyka, teologia, prawo międzynarodowe, ekonomia polityczna, mineralogia, filozofia moralna, architektura.
Po porady w sprawach nauki i filozofii zwracali się do niego najwybitniejsi uczeni brytyjscy. Wywarł istotny wpływ na Johna Stuarta Milla, z którym dyskutował. Ze względu na swoją erudycję i zdolności językowe stworzył on wiele terminów naukowych. Przykładowo dla Michaela Faradaya stworzył pojęcia: anoda, katoda, jon. Whewell stworzył angielskie słowo scientist (naukowiec), które zastąpiło dotychczas używane w języku angielskim natural philosopher (filozof przyrody) czy man of science (człowiek nauki).
Był jednym ze współzałożycieli British Association for the Advancement of Science.


== Twórczość Whewella ==

Prace Whewella z zakresu nauk ścisłych:
An Elementary Treatise on Mechanics (1819)
A Treatise on Dynamics (1823)
The Mechanical Euclid, containing the Elements of Mechanics and Hydrostatics demonstrated after the Manner of the Elements of Geometry (1837)
Essay on Mineralogical Classificatio