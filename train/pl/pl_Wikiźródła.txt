Wikiźródła, w języku angielskim Wikisource – wielojęzyczny siostrzany projekt Wikipedii, który działa jako jedno z przedsięwzięć Wikimedia Foundation. Jego celem jest stworzenie wolnej bazy tekstów źródłowych.


== Historia ==
Projekt rozpoczął działalność 24 listopada 2003 pod tymczasowym adresem sources.wikipedia.org, a później przeniósł się na własną domenę wikisource.org. 24 sierpnia 2005 uruchomiono polską domenę językową pl.wikisource.org.
W początkowych fazach planowania nazywał się Project Sourceberg (od Projektu Gutenberg), a 6 grudnia 2003 roku w wyniku głosowania został przemianowany na Wikisource. Polskie tłumaczenie tej nazwy zostało po raz pierwszy zastosowane 15 listopada 2004. Natomiast użytkowników Wikiźródeł nazywa się wikiskrybami.
27 marca 2010 w projekcie zostały wprowadzone tzw. wersje przejrzane. Oznacza to, że dokonane zmiany są widoczne dla czytelników dopiero gdy jeden z redaktorów stwierdzi, że nie ma w nich wandalizmów.


== Informacje gromadzone w ramach projektu ==
Lista typów tekstów, które są zamieszczane w projekcie:
oryginalne, uprzednio publikowane teksty innych autorów,
teksty i dokumenty historyczne rangi państwowej lub międzynarodowej,
tłumaczenia oryginalnych tekstów, w tym także autorstwa wikiskrybów,
kody źródłowe 