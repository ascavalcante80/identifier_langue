Kulturystyka – amatorska lub zawodowa dyscyplina sportu. Polega na kształtowaniu sylwetki ciała poprzez hipertrofię mięśni szkieletowych w wyniku ćwiczeń fizycznych wykonywanych z obciążeniem; z jednoczesnym maksymalnie możliwym zredukowaniem tkanki tłuszczowej podskórnej w celu lepszego uwidocznienia mięśni.


== Historia ==
Kulturystyka wywodzi się z ćwiczeń treningowych siłaczy i zapaśników z drugiej połowy XIX wieku. Za prekursora nowoczesnej kulturystyki uważa się niemieckiego siłacza Eugena Sandowa, który występował z pokazami cyrkowymi w różnych krajach na przełomie XIX i XX wieku. Kulturystyka jako dyscyplina sportowa wyodrębniła się pod koniec lat 40. w USA za sprawą braci Bena i Joe Weiderów, którzy w 1946 założyli IFBB. Jednym z najsłynniejszych kulturystów jest Arnold Schwarzenegger, który zdobył 7 tytułów Mr. Olympia (1970-1975 i 1980) i 5 tytułów Mister Universe. Wielokrotnie zdobywał też nagrody w konkursach Mister World, Mister International czy Mister Europe.
Od 1970 roku organizowane są również zawody dla kobiet.


== Podział ==
Kulturystyka dzieli się na trzy główne grupy:
kulturystykę naturalną - gdzie obowiązuje całkowity zakaz zażywania niedozwolonych środków dopingujących takich jak steroidy anaboliczno-androgenne, hormon wzrostu, insulina czy diuretyki;
kulturystykę "ekstremalną" - najszerzej znaną (kojarzoną z postaciami braci Weider czy też Arnolda Schwarzeneggera), której celem jest uzyskanie maksymalnej masy mięśniowej; zawodnicy podzieleni są na kategorie wagowe;
kulturystykę klasyczną - w której poza podziałem na kategorie wzrostowe wprowadzono też ograniczenia wagi (wg PZKFiTS):
kategoria do 170,0 cm: maksymalna waga = (wzrost – 100) + 2 kg;
kategoria 170,1-175,0 cm: maksymalna waga = (wzrost – 100) + 4 kg;
kategoria 175,1-180,0 cm: maksymalna waga = (wzrost – 100) + 6 kg;
kategoria 180,1 cm i więcej:
180,1-190,0 cm: maksymalna waga = (wzrost – 100) + 8 kg,
190,1-198,0 cm: maksymalna waga = (wzrost – 100) + 9 kg,
198,1 cm i więcej: maksymalna waga = (wzrost – 100) + 10 kg.


== Ocena ==
Podczas zawodów oceniany jest wygląd zawodników (jakość umięśnienia, separacja mięśni, symetria i proporcje poszczególnych partii). Prezentacja mięśni odbywa się według określonego schematu pozowania:
poza "mięśnie dwugłowe ramion przodem" (ocena bicepsów i ich stosunku do tricepsów; ocena proporcji mięśni czworogłowych ud do mięśni brzuchatych łydek; ocena stosunku długości tułowia do długości nóg oraz długości ud do długości podudzi);
poza "mięśnie najszersze grzbietu przodem" (ocena wszystkich mięśni widzianych od przodu; ocena stosunku mięśni najszerszych grzbietu do bioder i talii);
poza "mięśnie klatki piersiowej bokiem" (ocena mięśni klatki piersiowej, mięśni naramiennych, ramion, przedramion, ud oraz podudzi; ocena proporcji nóg w stosunku do tułowia);
poza "mięśnie dwugłowe ramion tyłem" (ocena wszystkich mięśni widzianych od tyłu);
poza "mięśnie najszersze grzbietu tyłem" (ocena stosunku górnej części ciała do dolnej oraz stosunku mięśni naramiennych i najszerszych grzbietu do talii i do mięśni ud);
poza "mięsień trójgłowy ramienia bokiem" (ocena tricepsa, mięśnia dwugłowego uda i mięśni łydki);
poza "mięśnie brzucha przodem" (ocena mięśni prostych brzucha oraz mięśni czworogłowych uda);
W drugiej części możliwe jest wykonani