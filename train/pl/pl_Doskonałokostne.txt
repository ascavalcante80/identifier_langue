Doskonałokostne, doskonałokostnoszkieletowe, cienkołuskie, ościste (Teleostei) – infragromada ryb promieniopłetwych (Actinopterygii) obejmująca większość współcześnie żyjących gatunków ryb. W literaturze często nazywane są rybami kostnoszkieletowymi lub kościstymi.


== Ewolucja i filogeneza ==
Najstarsze Teleostei znane są ze śladów kopalnych znalezionych w warstwach triasowych. Największy rozwój osiągnęły we wczesnej kredzie. Obecnie żyjące gatunki zamieszkują większość zbiorników wodnych na Ziemi. Wykazują bardzo duże zróżnicowanie kształtów, ubarwienia i przystosowań. Tworzą najbardziej zróżnicowaną gatunkowo grupę kręgowców. Współcześnie żyjące ryby doskonałokostne uznano bez wątpienia za takson monofiletyczny. Wątpliwości pozostają przy analizie relacji ich pokrewieństwa z taksonami wymarłymi.


== Cechy charakterystyczne ==
Nazwa doskonałokostne nawiązuje do w pełni wykształconego szkieletu kostnego i skostniałej czaszki. Mają dobrze rozwinięty aparat gębowy i homocerkalną płetwę ogonową. Ciało jest nagie lub pokryte elastycznymi łuskami (cykloidalne bądź ktenoidalne), czasem kolcami lub płytkami kostnymi, ale bez ganoiny. Brak stożka tętniczego lub jest silnie zredukowany. Zanika zastawka spiralna w jelicie, natomiast tworzy się opuszka tętnicza. Gruczoły płciowe mają odrębne przewody wyprowadzające. Większość rozmnaża się poprzez zapłodnienie zewnętrzne, nieliczne są żyworodne. Wiele gatunków morskich wytwarza lekkie jaja unoszone na znaczne odległości z prądem wody.


== Znaczenie gospodarcze ==
Do ryb doskonałokostnych należy większość gatunków użytkowych, poławianych gospodarczo, zwłaszcza śledziokształtne i okoniokształtne. Wiele gatunków jest obiektem zainteresowania akwarystyki.


== Klasyfikacja ==
Doskonałokostne dzielone są na nadrzędy:
Elopomorpha – elopsopodobne
Osteoglossomorpha – kostnojęzykopodobne
Clupeomorpha – śledziopodobne
Ostariophysi – otwartopęcherzowe
Protacanthopterygii – przedkolcopłetwe
Stenopterygii – gardłopłetwe
Cyclosquamata – krągłołuskie
Scopelomorpha – świetlikopodobne
Lampridiomorpha – strojnikopodobne
Polymixiomorpha – wąsatkopodobne
Paracanthopterygii – pseudokolcopłetwe
Acanthopterygii – kolcopłetwe


=== Rzędy ===
Poniżej zestawiono wszystkie rzędy zaliczane do Teleostei.


== Zobacz też ==
ryby kostnoszkieletowe
ryby chrzęstnoszkieletowe
ryby – wykaz rodzin


== Przypisy ==


== Bibliografia ==
Biologia. Mulimedialna encyklopedia PWN Edycja 2.0. Wrocław: