Austria (niem. Österreich, wymowa), Republika Austrii (niem. Republik Österreich, wymowa) – państwo położone w Europie Środkowej, federacja dziewięciu krajów związkowych (landów).


== Pochodzenie nazwy ==
niem. Österreich ze starowysokoniemieckiego ôstarrîhhi, znaczące „państwo na wschodzie”. W IX wieku terytorium było wschodnią częścią imperium Franków, a także wschodnimi rubieżami osadnictwa niemieckiego na terenach Słowian. Za czasów Karola Wielkiego i w czasie wczesnego średniowiecza tereny te nazywano marchia orientalis (Marchia Wschodnia), co w lokalnym języku przyjęto jako właśnie ôstarrîhhi. To słowo po raz pierwszy pojawia się na dokumencie z 996 roku. Nazwy Ostmark (Marchia Wschodnia) używały hitlerowskie Niemcy po aneksji Austrii.
arab. Nimsa: przypuszczalnie od słowiańskiego określenia Niemiec, poprzez język turecki.
cz. Rakousko: pochodzi od granicznego zamku Zamek Raabs an der Thaya, leżącego w Dolnej Austrii, a w jęz. cz. noszącego właśnie nazwę Hrad Rakous. Stąd określenie przeszło do słow. i dawnego polskiego.


== Ustrój polityczny ==

Austria posiada 10 głosów w Radzie Unii Europejskiej i 19 miejsc w Parlamencie Europejskim. W Komisji Europejskiej reprezentował ją od 1995 do 2004 Franz Fischler (wcześniej minister rolnictwa Austrii), od 2004 Benita Ferrero-Waldner (wcześniej minister spraw zagranicznych Austrii).
Kanclerzem jest od 2008 Werner Faymann, przewodzący koalicji socjalistów i konserwatystów. Funkcję prezydenta sprawuje od 8 lipca 2004 Heinz Fischer.
Ustrój Austrii reguluje konstytucja z 1 października 1920 r.
Austria nie jest członkiem żadnego paktu wojskowego; narzucony jej 15 maja 1955 przez Wielką Brytanię, USA, ZSRR i Francję Traktat państwowy w sprawie odbudowy niezawisłej demokratycznej Austrii (będący traktatem mającym rangę konstytucyjną) zobowiązuje ją do zachowania „wieczystej neutralności”. W obliczu konfliktów w krajach sąsiadującej byłej Jugosławii w latach 90 XX w. odzywały się w Austrii głosy, że konstytucję kraju trzeba zmienić i przystąpić do NATO. Rząd jednak nie zdecydował się na tę zmianę i państwo nadal zachowuje militarną neutralność.


=== Partie polityczne ===
Po wyborach parlamentarnych 01.10.2006 r. mandaty zdobyli kandydaci socjaldemokratycznej SPÖ (68), chadeckiej ÖVP (66), Zieloni (21), prawicowe FPÖ (21) oraz BZÖ (7).
28.09.2008 r. w Austrii odbyły się przedterminowe wybory. Największe poparcie zdobyli socjaldemokraci SPÖ (29,7%) oraz chadecy ÖVP (25,6%). Sukces odniosła skrajna prawica – FPÖ (18,01%) oraz BZÖ (10,88%). Na piąte miejsce przesunęli się Zieloni Die Grünen (9,79%).
W wyborach parlamentarnych 23.09.2013 r. mandaty zdobyli kandydaci socjaldemokratyczni SPÖ (52), chadeccy ÖVP (47), skrajnej prawicy FPÖ (40), zielonych (24), do parlamentu weszły także dwa nowe ugrupowania:Team Stronach (11), NEOS – Nowa Austria (9). Kanclerzem pozostał Werner Faymann (koalicja SPÖ i ÖVP).


== Geografia ==

Powierzchnia całkowita: 83 871 km²
ląd: 82 780 km²
woda: 1091 km²
Długość całkowita granic lądowych: 2832 km
Niemcy: 784 km
Czechy: 632 km
Włochy: 430 km
Węgry: 366 km
Słowenia: 330 km
Szwajcaria: 164 km
Słowacja: 91 km
Liechtenstein: 35 km
Brak dostępu do morza.
Najwyższy punkt: Grossglockner: 3798 m n.p.m.
Najniższy punkt: Jezioro Nezyderskie: 116 m n.p.m.
Najdłuższa rzeka: Dunaj: 357 km
Największe jezioro: Jezioro Bodeńskie: 539 km²


=== Podział administracyjny ===

W skład Austrii wchodzi dziewięć krajów związkowych (Land). Kraje związkowe dzielą się na 85 powiatów (Kreis) i 15 miast (Stadt) i na 2368 gmin (Gemeinde). Stolica Austrii – Wiedeń – stanowi od 1986 oddzielny kraj związkowy.


=== Parki narodowe ===
Park Narodowy Jezioro Nezyderskie-Seewinkel (Burgenland) – jedyny w Europie Środkowej park założony na terenach stepowych. Na jego terenie znajduje się Jezioro Nezyderskie – typowe jezioro stepowe, wokół tereny porośnięte trzciną i sitowiem, liczne małe solanki i pasy podmokłych łąk. Przede wszystkim w okresie ptasich wędrówek, tj. wiosną i jesienią teren parku stanowi azyl dla przelatujących ptaków.
www.neusiedlersee.com
Park Narodowy Nockberge (Karyntia) – kopulaste szczyty zbudowanych ze skał krystalicznych gór „Nocken” stanowią charakterystyczny element krajobrazu tej części Karyntii. Park Narodowy Nockberge leży na wysokości 1300–2440 m n.p.m. Tereny te są jednocześnie świadectwem wielowiekowych tradycji agrokulturalnych tego regionu.
www.nationalparknockberge.at
Park Narodowy Wysokich Taurów (Karyntia, Salzburg) – najcenniejszy skarb Parku Narodowego Wysokie Taury stanowią typowe alpejskie krajobrazy z turniami, lodowcami, wodospadami, dolinami, a także bogaty świat roślin i zwierząt. Tajemnice parku można zgłębiać na wiele różnych sposobów – podczas pieszych wędrówek, w ramach prelekcji ze slajdami i imprez specjalnych, np. dni dla dzieci lub dni wędrówek wysokogórskich.
www.hohetauern.at
Park Narodowy Łęgów Naddunajskich (Dolna Austria) – naddunajskie łęgi to największe tego typu tereny w Europie Środkowej. Dają schronienie blisko 5000 gatunków ptactwa, w tym wielu gatunkom ginącym. Są to także tereny rekreacyjne dla mieszkańców Wiednia. Po okolicach można wędrować pieszo lub przedzierać się łodzią przez rozlewiska. Sceneria tych wypraw jest niepowtarzalna.
www.donauauen.at

Park Narodowy Doliny Dyi (Dolna Austria) – dolina Dyi na północy Dolnej Austrii uważana jest za jedną z najpiękniejszych austriackich dolin, zbudowanych ze skał magmowych. Spotkać tu można wiele gatunków roślinności panońskiej. Dolina Thaya to najdalej na zachód wysunięty naturalny teren występowania wielu z nich. Wcinające się w masywy skalne kręte koryta rzek, łąki pokryte kobiercami kwiatów i strome ściany skalne to charakterystyczny krajobraz doliny. Oprócz niepowtarzalnego piękna przyrody park ten, leżący częściowo na terenie Czech, fascynuje ponadto bogactwem zamków i ruin oraz legend, krążących wokół nich.
www.np-thayatal.at
Park Narodowy Alp Wapiennych (Górna Austria) – leży w regionie Pyhrn-Eisenwurzen i obejmuje swym zasięgiem także wyższe partie Alp Wapiennych. Na terenie parku żyją jelenie szlachetne, sarny europejskie i kozice północne, można także spotkać rzadkie już dziś gatunki płazów.
www.kalkalpen.at
Park Narodowy Gesäuse (Styria) – kraina między Admont a Hieflau przecina wijąca się rzeka Enns, otoczona przez potężną ścianę lasu i porośnięte drzewami zbocza gór. Szlaki pieszych wędrówek przecinają imponujący krajobraz, który zachęca do wspinaczki, wycieczek raftingowych i pieszych wędrówek.
www.nationalpark.co.at


== Klimat ==
Austria znajduje się pod wpływem klimatu umiarkowanego, jednak ze względu na położenie i rzeźbę występują lokalne różnice klimatyczne. Dokładnie Austria znajduje się pod wpływem trzech typów mas powietrza. Atlantyckie na północnym zachodzie, przez co klimat charakteryzuje się niskim ciśnieniem, łagodnym powietrzem z Prądu Zatokowego oraz dużymi opadami. Ma duży wpływ na północne stoki Alp, Prealpy oraz dolinę Dunaju. Kontynentalne masy powietrza, przez co klimat charakteryzuje się niskim ciśnieniem i opadami w lecie oraz wysokim ciśnieniem i chłodnymi oraz suchymi zimami. Występuje on we wschodniej części kraju. Trzecim typem mas powietrza, są śródziemnomorskie masy, przez co klimat cechuje się wysokim ciśnieniem, małym zachmurzeniem oraz ciepłym powietrzem. Klimat ten panuje na południu kraju.

Ciekawostką klimatyczną Austrii jest występowanie fenu, ciepłego i suchego wiatru, który przesuwając się na północ potrafi podnieść temperaturę nawet o 20 °C w krótkim czasie. Meteopaci mogą wtedy odczuwać bóle głowy, rozdrażnienie lub problemy z krążeniem. W czasie zimy nagłe pojawienie się fenu może powodować destabilizację pokrywy śnieżnej i w efekcie schodzenie lawin.
W Austrii występuje piętrowość klimatyczna. Średnie temperatury stycznia wynoszą od −1 °C na nizinnych terenach, m.in. w dolinie Dunaju, do −10 °C na obszarach górskich. Wysoko w górach średnie temperatury zimą mogą być jeszcze niższe i osiągać −20 °C. Latem, gdy nad obszary kraju dostają się zwrotnikowe masy powietrza, w dolinach jest ciepło i średnie wartości osiągają +20 °C lub więcej. Rekordową temperaturę odnotowano 3 sierpnia 2013 w miejscowości Dellach w Karyntii +39,9 °C.
Ze względu na obecność gór, które zajmują znaczną część kraju, ilość opadów w Austrii jest wysoka. Najniższe wartości opadowe, czyli 500 mm rocznie, reprezentują obszary Morawskiego Pola. Na pozostałych terenach nisko położonych opady roczne wynoszą od 600 do 900 mm. Im wyżej, tym opady są wyższe, w najwyższych partiach gór opady roczne sięgają 2000 mm, głównie pod postacią śniegu. W niższych partiach gór opady przekraczają wartość 1000 mm i przez większą część roku są to opady deszczu.


== Historia ==

500-200 p.n.e. – tereny dzisiejszej Austrii zamieszkiwane przez plemiona celtyckie
15 p.n.e. – podbicie tych ziem przez Cesarstwo rzymskie
IX wiek – Marchia Wschodnia (Ostmark) Karola Wielkiego
843 – Traktat w Verdun: rozpad Cesarstwa Karolingów. Tereny dzisiejszej Austrii częścią księstwa Bawarii i Królestwa Niemieckiego
976 – król niemiecki Otton II dzieli Księstwo Bawarii tworząc Marchię Wschodnią (Austrię) i Księstwo Karyntii

976-1246 – panowanie dynastii Babenbergów
od 1276 – panowanie dynastii Habsburgów
1477 – odziedziczenie Franche-Comté i Niderlandów przez Habsburgów
1516 – wnuk cesarza rzymsko-niemieckiego i władcy Austrii Maksymiliana – Karol I Habsburg królem Hiszpanii
1519 – Karol I Hiszpański cesarzem rzymsko-niemieckim jako Karol V Habsburg
1526 – bitwa pod Mohaczem – uzyskanie przez Habsburgów tronów Czech i Węgier
1556 – abdykacja Karola V – podział imperium Habsburgów na dwie części: Hiszpanię, Niderlandy, Franche-Comté, Lombardię, Neapol, Sycylię, Sardynię i kolonie w Ameryce dziedziczy syn Karola, Filipowi II, a tereny dzisiejszej Austrii, Śląsk, Czechy i zachodnie Węgry brat Karola, Ferdynandowi. Habsburgowie dzielą się tym samym na linię hiszpańską i austriacką
XVI-XVII w. – kolejne wojny z Turkami o Węgry

1683 – zwycięstwo wojsk Jana III Sobieskiego i niemieckich nad armią turecką pod Wiedniem
1699 – pokój w Karłowicach z Turcją i opanowanie całych Węgier
1714 – Pokój w Rastatt (patrz pokój w Utrechcie) z Francją i Hiszpanią
1720 – zamiana Sardynii na Sycylię z Sabaudią
1735 – strata na rzecz Burbonów hiszpańskich Neapolu i Sycylii
1740-1763 – wojny o Śląsk z Prusami przegrane przez Austrię. Habsburgowie tracą na rzecz Prus większość Śląska (bez Opawy i Cieszyna)
II poł. XVIII w. – panowanie Marii Teresy. Pierwsze reformy w duchu centralizmu i „oświeconego absolutyzmu”
1772– Austria uczestniczy w I rozbiorze Polski
1775 – przyłączenie Bukowiny do Austrii
1792 – początek wojen z rewolucyjną Francją

koniec XVIII w. – reformy Józefa II, ograniczające wpływy szlachty i Kościoła na władzę państwową, reforma edukacji, armii i sądownictwa

1795
utrata Niderlandów Austriackich na rzecz Francji
udział w III rozbiorze Polski

1804 – wobec groźby rozpadu Starej Rzeszy, z ziem należących do Habsburgów austriackich powstaje Cesarstwo Austrii
1806 – Święte Cesarstwo Rzymskie (Stara Rzesza, I Rzesza) rządzone przez Habsburgów od XV w. zostaje rozwiązane pod naciskiem zwycięskiego Napoleona
1809 – po pokoju w Schönbrunn cesarz Austrii utracił tereny północnej Galicji (Lublin, Kielce, Kraków) na rzecz Księstwa Warszawskiego oraz Dalmację i Słowenię na rzecz Cesarstwa Francji
1815 – kongres wiedeński – potwierdzenie utraty przez Habsburgów Belgii i ziem III rozbioru Polski, odzyskanie terenów Dalmacji i Słowenii. Uzyskanie Wenecji. Powstanie Związku Niemieckiego, na którego czele stanął cesarz Austrii
18 sierpnia 1830 – w pałacu Schönbrunn koło Wiednia na świat przychodzi Franciszek Józef von Habsburg, przyszły cesarz Austrii Franciszek Józef I
1846 – przyłączenie Rzeczypospolitej Krakowskiej
1848 – Wiosna Ludów w Cesarstwie Austriackim, upadek Metternicha, abdykacja cesarza Ferdynanda I i wstąpienie na tron 18-letniego Franciszka Józefa I (niem. Franz-Joseph I)
1848-1849 – Wiosna Ludów i wojna austriacko-węgierska o niepodległość państwa Madziarów. Austriacy przy pomocy Rosjan stłumili rewolucję. Ciężkie represje na terenie Węgier
1853-1855 – wrogie Rosji stanowisko Austrii w czasie wojny krymskiej, pogorszenie stosunków z Rosją
1859 Wojna austriacko-francuska: Bitwa pod Solferino – utrata Lombardii i zarazem hegemonii we Włoszech na rzecz Sardynii. Klęska austriacka umożliwia zjednoczenie Włoch pod berłem króla Sardynii
1866 – wojna austriacko-pruska o supremację na terenie Niemiec; przegrana Austriaków pod Sadową i utrata hegemonii w Niemczech na rzecz Prus, utrata na rzecz sprzymierzonych z Prusami Włoch terytoriów Wenecji
od 1867 – w wyniku klęski w wojnie z Prusami nastąpiły reformy państwowe. Powstanie dualistycznej monarchii Austrii i Węgier. Austria (Przedlitawia) objęła tereny Austrii właściwej, Słowenii, Dalmacji, Czech, Moraw, Śląska, Galicji i Bukowiny. Galicja cieszyła się rozszerzoną autonomią z sejmem i rządem. Nastąpiła demokratyzacja systemu władzy w państwie
1878 – w toku wojny rosyjsko-tureckiej, Austria rozpoczęła zbrojną okupację Bośni i Hercegowiny
1908 – aneksja Bośni i Hercegowiny
1914 – Austro-Węgry przystąpiły do wojny światowej po stronie Niemiec. Okupowały tereny Królestwa Polskiego, gdzie ustanowione zostało m.in. generał-gubernatorstwo austriackie ze stolicą w Lublinie
1916 – śmierć Franciszka Józefa, na tron wstąpił cesarz Karol I
1918
plan Karla Rennera i Otto Bauera („Zagadnienie narodowości a socjaldemokracja”) utworzenia w ramach Cesarstwa Austro-Węgierskiego federacji narodów (zakończył się fiaskiem). Aurel Popovici przedstawił plan zbudowania w ramach Austrii 15 kantonów narodowościowych. Na propozycję nie godzą się głównie Węgrzy, którzy straciliby w wyniku reformy kluczową pozycję w związku z Austrią
powstała Republika Niemieckiej Austrii z socjaldemokratą Karlem Rennerem na czele. Nastąpiło odłączenie się Węgier, Czechosłowacji (problem z Niemcami Sudeckimi) oraz ziem polskich i jugosłowiańskich

1918-1922 – zabiegi Austrii o przyłączenie się do Niemiec. Projekt ten miał poparcie socjaldemokratycznego rządu Karla Rennera, wtórował temu także obóz wszechniemiecki. Zdecydowanie przeciwni anszlusowi byli chrześcijańscy demokraci, którzy opowiadali się za niezależnością Austrii. Ostatecznie sprawę uregulowało wydanie 4 października 1922 tzw. Protokołów Genewskich, w których mocarstwa Ententy udzieliły Austrii 650 mln złotych koron pożyczki, w celu uzdrowienia austriackiej gospodarki. W zamian Austria zrezygnowała z „Anschlussu”
1919 – Austria podpisała traktat z Saint-Germain-en-Laye, w którym zgodziła się ze stratami terytorialnymi, ograniczeniem liczby wojska oraz z zakazem połączenia się z Niemcami. Nastąpiły plebiscyty w Karyntii i w Burgenlandzie wygrane przez Austrię. Oba kraje związkowe w większości zostały przyłączone do Austrii (Karyntia powróciła, natomiast Burgenland był wcześniej terytorium węgierskim, na którym przeważała ludność niemieckojęzyczna); przyłączenie Burgerlandu nastąpiło ostatecznie w 1921, po likwidacji węgierskiego palatynatu Lajtabánság
1929 – zawarty został układ o unii celnej, walutowej i ekonomicznej między Republiką Austrii a Niemcami (zwany „ukrytym anszlusem”), unieważniony wkrótce decyzją Rady Ligi Narodów
1932-1938 rządy przedstawicieli Partii Chrześcijańsko-Społecznej pod wodzą Engelberta Dolffussa i Kurta von Schuschnigga. Austria próbowała opierać swe bezpieczeństwo międzynarodowe na paktach z Włochami i Wielką Brytanią. PCh-S w przeciwieństwie do narodowych socjalistów i socjaldemokratów była przeciwna Anschlussowi. Zaznaczył się silny wpływ Kościoła katolickiego na bieg spraw w kraju
13 marca 1938 – Anschluss (przyłączenie) do III Rzeszy jako prowincja Ostmark. Na czele rządu stał Arthur Seyss-Inquart. Anschluss został poparty przez socjaldemokratów austriackich (Karl Renner)

jesień 1938 – do Austrii przyłączona została południowa część zamieszkanego przez Niemców pogranicza odebranego Czechosłowacji (→ Kraj Sudecki)
1945
kwiecień – wojska radzieckie opanowały większość terytorium Austrii i zdobyły Wiedeń. Powstał rząd Karla Rennera, opierający się na koalicji socjalistów, chadeków i komunistów. Zyskał akceptację ZSRR, później także i zachodnich aliantów
4 lipca – 4 mocarstwa zawarły porozumienie w sprawie Austrii, powstała Rada Sojusznicza sprawująca władzę zwierzchnią nad krajem. Miała prawo zatwierdzić konstytucję, poza tym akceptowała (lub nie) decyzje prowizorycznego rządu i parlamentu austriackiego. Taka akceptacja wymagała zgody wszystkich 4 mocarstw
podział Austrii na strefy okupacyjne – amerykańską, brytyjską, francuską i radziecką. Wiedeń podobnie jak Berlin podzielony na 4 sektory kontroli
20 grudnia – premier Karl Renner został wybrany na stanowisko prezydenta II Republiki, premierem został chadek Leopold Figl. Utworzył on rząd oparty na koalicji komunistów, socjalistów i chadeków (mimo iż chadecja posiada samodzielnie większość w Radzie Narodowej). Rządy socjalistyczno-chadeckie trwały do 1966. W 1948 gabinet opuścili komuniści (w wyniku protestu przeciwko planowi Marshalla)

1946 – reformy społeczne w kraju, m.in. upaństwowienie wielkich przedsiębiorstw (banki, kopalnie). Pierwsze ustawy denazyfikacyjne – obostrzone na żądanie aliantów
1953 – zmiana szefa rządu – Leopolda Figla zastąpił Julius Raab
1955
kwiecień – w Moskwie kanclerz Austrii Julius Raab i minister spraw zagranicznych Leopold Figl podpisali porozumienie
15 maja – Traktat państwowy w sprawie odbudowy niezawisłej demokratycznej Austrii podpisany przez ministrów spraw zagranicznych ZSRR, Wielkiej Brytanii, USA, Francji i Austrii
27 lipca – wejście w życie traktatu
26 października 1955
parlament Austrii uchwalił konstytucję oraz deklarację o wieczystej neutralności

ostatni żołnierz Armii Radzieckiej opuścił granice Austrii

6 grudnia – cztery mocarstwa ostatecznie uznały wieczystą neutralność Austrii
15 grudnia – Austria została przyjęta do ONZ

16 kwietnia 1956 – Austria została przyjęta do Rady Europy
1960 – przystąpienie do EFTA
1961 – w Wiedniu odbyła się konferencja międzynarodowa z udziałem Johna Kennedy’ego i Nikity Chruszczowa

1966 – chadecy przejęli całkowitą władzę w państwie. Rozpoczęły się rządy Josefa Klausa
1968 – zgoda na powrót ostatniego następcy tronu (kronprinza) Ottona Habsburga do kraju. Nie udało mu się jednakże odzyskać swego majątku
1970 – wygrana w wyborach socjalistów Brunona Kreisky’ego. Rządy mniejszościowe z poparciem Partii Wolnościowej, później samodzielne rządy socjaldemokratów
1971 – były minister spraw zagranicznych Kurt Waldheim został wybrany na sekretarza generalnego ONZ. Przedłużono jego kadencję w 1976
1973 – Austria w przeciwieństwie do innych krajów Europy Zachodniej poparła w konflikcie żydowsko-arabskim Arabów, przez co naraziła się na pogorszenie stosunków z Izraelem
1981 – Kurt Waldheim odszedł ze stanowiska sekretarza ONZ
1983 – przegrana socjaldemokratów w wyborach. Doszło do utworzenia koalicji narodowców i socjalistów pod przywództwem Freda Sinowatza.
1986 – Kurt Waldheim został prezydentem Austrii. W 1987 rozpoczął się jego bojkot przez Stany Zjednoczone (aż do swojej śmierci miał zakaz wjazdu na teren USA) oraz Izrael (wycofał swego ambasadora z Austrii). Powodem są zarzuty o udział w eksterminacji greckich Żydów podczas II wojny światowej
1987 – po krótkotrwałej koalicji socjaldemokratów z populistami z Partii Wolnościowej powrót do idei koalicji „czerwono-czarnej”. Szefem rządu został Franz Vranitzky

1989 – rząd złożył wniosek o podjęcie negocjacji członkowskich ze wspólnotami europejskimi
1992 – w wyborach prezydenckich zwyciężył Thomas Klestil. Koniec bojkotu Austrii przez USA i Izrael
1 stycznia 1995 Austria została pełnoprawnym członkiem Unii Europejskiej. Zachowała jednakże neutralność (pozostaje poza strukturami UZE). Przedstawiciel Austrii został komisarzem ds. rolnictwa w komisji Jacques’a Santera
1997 – kanclerz Viktor Klima objął urząd. Franz Vranitzky odszedł na polityczną emeryturę
1997 – parlament Austrii przyjął w głosowaniu pozostanie republiki państwem antynuklearnym. Do Konstytucji Austrii został wpisany zakaz budowy elektrowni jądrowych oraz zakaz składowania materiałów jądrowych, a także ich transportu do i przez terytorium Austrii
1998 – Austria sprawowała półroczne przewodnictwo w Unii Europejskiej
1999 – Austriak Walter Schwimmer wygrał rywalizację z Hanną Suchocką o funkcję sekretarza generalnego Rady Europy
2000 – skandal międzynarodowy związany z dojściem do władzy Partii Wolnościowej Jörga Haidera jako juniorpartnera chadecji. Kanclerzem został Wolfgang Schüssel (ÖVP – Partia Ludowa). Rozpoczął się prawie roczny bojkot Austrii na forum Unii Europejskiej zakończony po opublikowaniu raportu „trzech mędrców”
2002
1 stycznia – Austria przystępuje do unii monetarnej wewnątrz Unii Europejskiej, zmiana szylinga austriackiego na euro
kryzys rządowy w Austrii w związku z odroczeniem reformy podatkowej. Ponowne wybory do Rady Narodowej – przytłaczająca wygrana chadeków (44% głosów). Rozpoczął pracę Konwent Konstytucyjny mający za zadanie opracować nową konstytucję dla kraju (poprzednia pochodziła jeszcze z 1920)

2003 – sformowanie nowego gabinetu kanclerza Schüssela
2004 – wybory prezydenckie w Austrii
2006 – wybory parlamentarne w Austrii
2007 – rozpoczęcie rządów wielkiej koalicji partii socjaldemokratycznej i chadeckiej
2008 – rozpad wielkiej koalicji, wybory parlamentarne i powtórne zawiązanie wielkiej koalicji; organizacja Euro 2008 (wspólnie ze Szwajcarią)


== Demografia ==

Wykres liczby ludności Austrii na przestrzeni ostatnich 140 lat (tys. osób)


=== Miasta ===

Największe miasta w Austrii:
Źródło: Gazetteer


== Gospodarka ==

W Austrii funkcjonuje społeczna gospodarka rynkowa. Podatki stanowią 43% PKB, co jest poziomem nieco niższym niż w krajach skandynawskich. PKB per capita w 2006 roku wynosiło nominalnie 38 tys. 961 dolarów, a po zmierzeniu parytetem siły nabywczej 36 tys. 031 dolarów, stawiając Austrię w światowej czołówce pod tym względem. Bezrobocie w zależności od metody liczenia wynosi 4,4% albo 6,8%. Wskaźnik Giniego, czyli poziom rozpiętości w dochodach, wynosi 29 i jest jednym z najniższych na świecie.


== Transport ==


=== Transport miejski ===
Metro funkcjonuje w stolicy oraz w Serfaus. To ostatnie jest najmniejszą miejscowością na świecie z tego typu transportem.


== Siły zbrojne ==
Austria zachowuje militarną neutralność i nie należy do żadnego paktu wojskowego. Austriackie