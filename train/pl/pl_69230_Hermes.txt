(69230) Hermes – planetoida podwójna z grupy Apollo.


== Odkrycie ==
Asteroida ta została odkryta 28 października 1937 roku w Landessternwarte Heidelberg-Königstuhl w Heidelbergu przez Karla Reinmutha. Nazwa planetoidy pochodzi od Hermesa, jednego z bogów olimpijskich w mitologii greckiej. Przed nadaniem nazwy planetoida nosiła oznaczenie tymczasowe (69230) 1937 UB.
W kilka dni po odkryciu tej planetoidy zniknęła ona astronomom z oczu. Została ponownie odnaleziona 15 października 2003 roku.


== Orbita ==
Orbita (69230) Hermesa jest nachylona do płaszczyzny ekliptyki pod kątem 6,06°. Na jeden obieg wokół Słońca ciało to potrzebuje 2 lat i 47 dni, krążąc w średniej odległości 1,65 j.a. od naszej Dziennej Gwiazdy. Mimośród orbity tej planetoidy jest duża i wynosi 0,62.
Charakterystyczną cechą trajektorii Hermesa jest częste przechodzenie w pobliżu Ziemi – asteroida ta zalicza się do obiektów typu NEO, potencjalnie zagrażających naszej planecie. W swej drodze wokół Słońca Hermes przecina orbitę ziemską i w peryhelium znajduje się bliżej naszej Dziennej Gwiazdy niż Ziemia.


== Właściwości fizyczne oraz podwójność planetoidy ==
Jest to podwójny obiekt skalny o niewielkich rozmiarach i nieregularnym kształcie (średnica każdego ze składników wynosi zaledwie ok. 0,4 km). Średnia gęstość tej planetoidy to 2,0 g/cm3. Jest to układ synchroniczny, tzn. obrót każdego ze składników równa się jego obiegowi wokół wspólnego środka masy (trwa to 13,89 godziny), obydwa ciała zawsze zwrócone są do siebie tymi samymi stronami. Odległo