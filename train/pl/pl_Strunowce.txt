Strunowce (Chordata, od gr. i łac. chorda – struna) – zwierzęta dwubocznie symetryczne, wtórouste, które na dowolnym z etapów rozwoju osobniczego mają następujące sześć charakterystycznych cech budowy:
struna grzbietowa (wewnętrzny, tkankowy szkielet osiowy),
cewka nerwowa umiejscowiona po stronie grzbietowej, nad struną grzbietową,
gardziel przebita szczelinami skrzelowymi,
układ pokarmowy pomiędzy układem nerwowym a sercem,
serce leżące po brzusznej stronie ciała,
umięśniony ogon znajdujący się za odbytem i służący do poruszania się.


== Taksonomia ==
Schemat pochodzi z trzeciego wydania Vertebrate Palaeontology. Układ odpowiada częściowo pokrewieństwu ewolucyjnemu (podobnie jak kladogram), ale zachowuje tradycyjne rangi klasyfikacji Linneusza.
Typ Chordata
Podtyp Tunicata (Urochordata) – (Osłonice; 3000 gatunków)
Podtyp Cephalochordata (Acraniata) – (bezczaszkowce, np. lancetnik; 30 gatunków)
Podtyp Vertebrata (Craniata) (kręgowce; 57 674 gatunków)
Gromada „Agnatha”* (bezżuchwowce; 100+ gatunków)
Podgromada Myxinoidea (śluzice; 65 gatunków)
Podgromada Petromyzontida (minogi)
†Podgromada Conodonta (konodonty)
†Podgromada Pteraspidomorphi (z paleozoiku)
†Rząd Anaspida
†Rząd Thelodonti

Infratyp Gnathostomata (żuchwowce)
†Gromada Placodermi (ryby pancerne)
Gromada Chondrichthyes (ryby chrzęstnoszkieletowe; 900+ gatunków)
†Gromada Acanthodii (fałdopłetwe; z paleozoiku)
Gromada Osteichthyes (ryby kostnoszkieletowe; 30 000+ gatunków)
Podgromada Actinopterygii (promieniopłetwe syn. kostnopromieniste; około 30 000 gatunków)
Podgromada Sarcopterygii (ryby mięśniopłetwe – dwudyszne i trzonopłetwe)

Nadgromada Tetrapoda (czworonogie; 18 000+ gatunków)

Gromada Amphibia (płazy; 6000 gatunków)

Seria Amniota (jajo z owodnią)
Gromada Sauropsida – (gady; 8 225+ gatunków)
Gromada Aves (ptaki; od 8800 do 10 000 gatunków)
Gromada Synapsida (synapsydy (gady ssakokształtne); 4 500+ gatunków)
Gromada Mammalia (ssaki; 5800 gatunków)


== Filogeneza ==
Hipotetyczny przodek strunowców był zwierzęciem wodnym o dwóch częściach ciała: wisceralnej, odpowiadającej za pobieranie pokarmu i być może oddychanie oraz somatycznej, odpowiedzialnej za przemieszczanie całego ciała.


=== Teorie ewolucyjne ===
Pokrewieństwo trzech grup należących do strunowców było przez lata tematem dyskusji i różnych teorii ewolucyjnych. Według jednej z teorii, tzw. teorii Garstanga, najbardziej bazalną grupą strunowców są osłonice, od których, drogą pedomorfozy wyewoluowały pozostałe grupy, lancetniki i kręgowce, będące siostrzanymi kladami, łączonymi w takson Euchordata. Teoria ta przez lata cieszyła się dużą popularnością i do dziś często występuje w licznych podręcznikach szkolnych.
Inny punkt widzenia przedstawia teoria Atriozoa, która łączy ze sobą Cephalochordata i Tunicata na podstawie występowania u nich specyficznego krążenia wody opływającej kosz skrzelowy. Woda wpływa przez otwór gębowy, omywa skrzela, a następnie trafia do atrium – jamy okołoskrzelowej, z której uchodzi przez osobny otwór – atriopor. U kręgowców woda opuszcza gardz