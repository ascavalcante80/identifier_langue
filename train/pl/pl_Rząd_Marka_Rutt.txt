Rząd Marka Rutte – mniejszościowy koalicyjny rząd Holandii powstały 14 października 2010 na czele z premierem Markiem Rutte (VVD). W skład gabinetu weszli przedstawiciele Partii Ludowej na rzecz Wolności i Demokracji (VVD) oraz Apelu Chrześcijańsko-Demokratycznego (CDA). Zastąpił czwarty rząd Jana Petera Balkenende.


== Powstanie rządu ==
Powstanie rządu Marka Rutte było konsekwencją wcześniejszych wyborów parlamentarnych w czerwcu 2010. Wybory te wygrała opozycyjna Partia Ludowa na rzecz Wolności i Demokracji (VVD), zdobywając 31 mandatów w parlamencie. W sierpniu jej lider Mark Rutte podjął rozmowy mające na celu wypracowanie porozumienia koalicyjnego z czwartym w wyborach Apelem Chrześcijańsko-Demokratycznym (21 mandatów w parlamencie) oraz trzecią Partią Wolności na czele Geertem Wildersem (24 mandaty). Załamały się one jednak na początku września, po miesiącu negocjacji, na skutek sprzeciwu części członków CDA wobec niektórych postulatów PVV, które uznali za zbyt radykalne. Dopiero 29 września 2010 trzy strony uzgodniły porozumienie na temat utworzenia mniejszościowego rządu na czele z Markiem Rutte, złożonego z członków VVD oraz CDA i wspieranego w parlamencie przez PVV. Porozumienie przewidywało ograniczenie wydatków budżetowych o 18 mld euro do 2013, zwiększenie liczby funkcjonariuszy policji, zaostrzenie przepisów imigracyjnych oraz wprowadzenie w kraju zakazu noszenia burek w miejscach publicznych. 2 października 2010 podczas partyjnej konwencji porozumienie koalicyjne ostatecznie zaakceptowali przedstawiciele CDA.
7 października 2010 królowa Beatrix powierzyła Markowi Rutte misję sformowania gabinetu (formateur). Rząd został zaprzysiężony przez królową 14 października 2010. W jego skład obok premiera weszło 11 ministrów (5 z VVD i 6 z CDA) oraz 8 sekretarzy stanu (wiceministrów), po czterech z VVD i CDA. Mniejszościowy rząd dysponuje 54 mandatam