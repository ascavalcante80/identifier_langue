ויקינתונים (באנגלית: Wikidata) הוא מסד נתונים חופשי, שיתופי ורב-לשוני, השייך לקרן ויקימדיה.


== מהות המיזם ==
המיזם, שנוסד ביוזמת ויקיפדיה הגרמנית, נועד לשמש כמקור מרכזי לקישור בין סוגים מסוימים של נתונים. דוגמה לכך היא ערכים מקבילים בוויקיפדיות בשפות שונות - באמצעות המיזם, ניתן ליצור קישורים ביניהם. דוגמה נוספת היא פרטי מידע כללי (כגון תאריכי הלידה או נתוני התמ"ג של מדינות), שניתן יהיה להזין, ומאוחר יותר לעדכן, במקביל בכל הערכים הקיימים במהדורות השונות של ויקיפדיה או במיזמים אחרים של קרן ויקימדיה. זאת באותו האופן שבו ויקישיתוף מאפשר לכל מיזמי ויקימדיה להשתמש באותם קובצי המדיה שהועלו למקום מרכזי אחד בפעולת העלאת קבצים אחת בלבד.
בעתיד צפוי המיזם לאפשר למשתמשים לקבל באמצעותו תשובות מידיות לסוגים שונים של שאלות, כגון "באיזו מעשר הערים הגדולות בעולם מכהנת אישה בתפקיד ראש העיר," על ידי יצירה אוטומטית של רשימות ותרשימים המבוססים על הנתונים הרבים שהצטברו במסד הנתונים של ויקינתונים.
המיזם נוצר ומפותח על בסיס מענקים בהיקף של 1.3 מיליון אירו מהמכון לבינה מלאכותית של פול אלן, מקרן גורדון ובטי מור, ומגוגל.


== היסטוריה ==
המיזם הושק באופן רשמי ב-30 באוקטובר 2012, והוא המיזם החדש הראשון של קרן ויקימדיה שהושק מאז 2006.
הפיתוח הראשוני של המיזם כרוך בשלושה שלבים: בשלב הראשון נוצרים דפי ויקינתונים לכל אחד מהערכים במהדורות השונות של ויקיפדיה. בשלב השני ייאספו הנתונים המאוחסנים בכל תיבות המידע בערכים השונים במהדורות השונות של ויקיפדיה. בשלב השלישי המשתמשים יהיו מסוגלים ליצור באופן אוטומטי רשימות ותרשימים המבוססים על הנתונים הרבים שהצטברו במסד הנתונים של ויקינתונים.

המהדורה הראשונה של ויקיפדיה שבה שולב מסד הנתונים של ויקינתונים הייתה ויקיפדיה ההונגרית, אשר החלה להשתמש במסד הנתונים של ויקינתונים ב-14 בינואר 2013. המהדורה השנייה של ויקיפדיה שבה שולב מסד הנתונים של ויקינתונים היו ויקיפדיה העברית וויקיפד