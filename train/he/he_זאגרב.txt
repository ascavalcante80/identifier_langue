זאגרב (בקרואטית: Zagreb, "מאחורי הצוק") היא עיר הבירה של קרואטיה והעיר הגדולה ביותר בה. זהו המרכז התרבותי, המדעי, הכלכלי והממשלתי במדינה, עם כ-790,017 תושבים, נכון לשנת 2011, וכ-1,107,623 תושבים במטרופולין זאגרב, הכולל את הערים סאמובור, וליקה גוריצה וזאפרשיץ'. העיר שוכנת בין מדרונותיו הדרומיים של הר מדבדניצה וגדתו הצפונית של נהר סאווה.
העיר נמצאת בחלקו הדרום-מערבי של האגן הפאנוני, שמתרחב עד לאלפים הדינריים, הים האדריאטי והמישור הפאנוני ומקשר היטב בין מרכז אירופה לים האדריאטי מבחינה תחבורתית.


== היסטוריה ==


=== זאגרב המוקדמת ===
זאגרב הוקמה ככל הנראה בשנת 1094, כאשר המלך ההונגרי לדיסלאוס הקים את בישופות זאגרב, אולם לפני כן הייתה במקום עיר רומית בשם אנדאטוניה. ההתיישבות קאפטול, שכיום היא רובע בזאגרב, התפתחה סביב קתדרלת זאגרב, כמו גם היישוב המבוצר הסמוך גראדץ, שגם הוא כיום רובע בזאגרב. כיום גורני גראד, העיר העילית שבלב זאגרב, היא אחד הגרעינים העירוניים השמורים בקרואטיה. ב-1242 ההתיישבויות הללו הותקפו בידי הטטרים.


=== המאות ה-17 וה-18 ===
ב-1621 בחר הבאן של קרואטיה, ניקולה פרנקופן, בזאגרב כמקום מושבו. בהזמנתו של הפרלמנט הקרואטי הגיעו הישועים לזאגרב ובנו את בית הספר היסודי הראשון ואת הכנסייה והמנזר של סנט קתרין. ב-1669 הקימו הישועים גם אקדמיה שבה לימדו פילוסופיה ותאולוגיה, וכיום זוהי האוניברסיטה של זאגרב.
במהלך המאות ה-17 וה-18 ניזוקה זאגרב קשות מאש וממגפות. ב-1756 הועברה בירת קרואטיה לוואראז'דין, אך בעקבות אש שפרצה בעיר ב-1776, הוחזרה הבירה לעיר זאגרב.


=== המאות ה-19 וה-20 ===
במאה ה-19 נהייתה זאגרב למרכזם של האילירים, וב-1850 נבחר ינקו קמאוף להיות ראש העיר הראשון.
ב-1862 נפתח כביש מהיר שחיבר את זאגרב עם סיסאק. שנה לאחר מכן נפתח מפעל הגז הראשון בזאגרב, וב-1878 נפתח בעיר גם מפעל מים. לאחר רעידת האדמה ב-1880 ועד לפרוץ מלחמת העולם הראשונה פרחה העיר וקיבלה את המאפיינים שיש לה היום. ב-1891 נפתחה בעיר החשמלית הראשונה שרתומה לסוסים. העיר זאגרב הסואנת הזמינה מבנים מפוארים רבים, פארקים ומונומנטים, וגם תיאטראות, בתי קולנוע ומוזיאונים רבים, ובשנת 1907 נבנתה בעיר גם תחנת כוח.
לפני מלחמת העולם הראשונה העיר הורחבה באופן משמעותי ונבנו בה שכונות. בשנות ה-20 של המאה ה-20 גדלה אוכלוסיית זאגרב בשיעור של 70%. ב-1926 החלה תחנת הרדיו הראשונה בזאגרב לשדר, וב-1947 נפתח היריד של זאגרב. במהלך מלחמת העולם השנייה נהייתה העיר לבירת המדינה העצמאית הקרואטית ובסופה השתלטו פרטיזנים על העיר.


=== זאגרב המודרנית ===
האזור שבין הכביש המהיר ונהר סאווה שוקם במהירות לאחר מלחמת העולם השנייה. באמצע שנות ה-50 נבנו אזורי מגורים חדשים בדרום העיר ליד הנהר, באזור שנקרא "נובי זאגרב" (זאגרב החדשה), והעיר הורחבה גם במזרחה ובמערבה. מדרום לנהר נבנה שדה התעופה הבינלאומי פלאסו. העיר אירחה בשנת 1987 את האוניברסיאדה.
ב-1991 נהייתה זאגרב לבירת המדינה שהתפצלה כעת מיוגוסלביה. במאי 1995, במהלך מלחמת העצמאות של קרואטיה, הותקפה העיר בידי ארטילריה רקטית וכתוצאה מכך נהרגו שבעה אנשים.


== גאוגרפיה ==
זאגרב שוכנת בצפון-מערב קרואטיה, במורדות הר מדבדיצה על גדת נהר סאווה, בגובה של 120 מטרים מעל פני הים.


=== שכונות העיר ===
שכונות העיר (אוכלוסייה)‏:
ברזוויקה (10,884)
רנומרק (38,762)
סוניה דוברובה (35,944)
דוניו גרד (45,108)
גרמניה דוברובה (61,388)
מקסימיר (49,750)
ססבטה (59,212)
סטניבק (41,257)
טרניה (45,267)


== דמוגרפיה ==
זאגרב היא העיר הגדולה ביותר בקרואטיה והיחידה שבאזור המטרופוליני שלה יש כ-1.2 מיליון תושבים. ב-2001 נמנו במפקד 804,200 תושבים. 91.94% מאוכלוסיית העיר הם קרואטים (2001). באותו מפקד נמנו 40,066 בני מיעוטים אתניים כמו: סרבים (18,811), בוסנים (6,204), מוסלמים‏‏‏ (4,030), אלבנים (3,389), סלובנים (3,225), בני רומה (1946) ומונטנגרים (1,131).


=== יהדות ===

במאה ה-14, במשך תקופה קצרה, התגוררו בעיר כמה משפחות יהודיות, אך להוציא תקופה קצרה זו, עד סוף המאה ה-18 לא הייתה נוכחות יהודית בזאגרב. ב-1781 פרסם הקיסר האוסטרי יוזף השני את "כתב הסובלנות", שנתן ליהודים בממלכה שוויון זכויות. רק אז החלה התיישבות מסיבית יותר של יהודים באזורים אלו.
לזאגרב הגיעו היהודים הראשונים ב-1787, ועשרים שנים מאוחר יותר נוסדה הקהילה היהודית בעיר. היהודים הראשונים שהגיעו היו סוחרים ובעלי מלאכה. רק שישים שנים אחרי שנוסדה בנתה הקהילה בית כנסת, שניצב לצד הכיכר המרכזית במרכז העיר. התפתחותה של הקהילה היהודית התקדמה במקביל להתפתחות זאגרב באותה תקופה.
במרכז חיי הקהילה עמד בית הכנסת של הזרם הניאולוגי. באותה שנה הגיע לזאגרב רב חדש בשם הושע יעקובי (Hosea Jacobi), שהתחיל להשתמש בשפה הקרואטית. במקביל, קהילה אורתודוקסית התקיימה בזאגרב, שבזמנים מסוימים היה לה בית כנסת משלה ובאחרים הייתה חלק מהקהילה הניאולוגית. רוב יהודי זאגרב היו אשכנזים, אך כשאוסטריה כבשה את בוסניה ב-1878 הגיעו לזאגרב גם מעט יהודים ספרדים. מרכזה של התנועה הציונית בחלק זה של אירופה היה בזאגרב.
בעיר פועלות שתי קהילות כיום: הקהילה היהודית של זאגרב וקהילת בית ישראל. כמו כן פועל בעיר בית חב"ד. הקהילה היהודית מפעילה מרכז יהודי "רימון", וחברים בה כ-1,500 חברים.


== שלטון מקומי ==
לעיר ראש עיר ומועצת עיר נבחרת בה 41 נציגים.


== מוזיאונים ==
בעיר זאגרב כ-30 מוזיאונים וגלריות.


== תחבורה ==


=== כבישים מהירים ===
בזאגרב עוברים ארבעה כבישים מהירים חשובים במדינה. הראשון הוא הכביש המהיר A6 מזאגרב לרייקה שאורכו 146.5 ק"מ. הכביש המהיר השני שקצהו בזאגרב הוא כביש A4, שמוביל מזאגרב לגבול ההונגרי ועובר מעל נהר מורה דרך ואראז'דין, ומעבר לגבול הופך לכביש ההונגרי M7 שמוביל לבודפשט הבירה ומסמל את הכביש הראשון שמוביל מרייקה לבודפשט. הכביש המהיר A3 הוא הכביש המהיר הישן ביותר בקרואטיה, שמתחיל במעבר הגבול ברגנה עם סלובניה, עוקף את זאגרב, ממשיך לאורך נהר סאווה, עובר בסלבוניה ומסתיים במעבר הגבול בייקובו. הכביש הזה הוא גם אחד הכבישים העמוסים ביותר במדינה. כביש A1 הוא הכביש הישיר מזאגרב לספליט שעובר דרך קרלובץ, שיבניק וזאדאר ולאחר מכן ממשיך לדוברובניק.


=== תחבורה ציבורית ===
בזאגרב רוב התחבורה הציבורית היא חשמליות ואוטובוסים. לחשמליות יש 15 קווים ביום ו-4 קווים בלילה. בחלק העתיק של העיר יש גם פוניקולר.


== השכלה גבוהה ==
אוניברסיטת זאגרב נוסדה בשנת 1669, ובנייניה פזורים על פני כל העיר. האוניברסיטה הוגדרה כאחת מ-500 האוניברסיטאות הטובות בעולם.


== ספורט ==
מ