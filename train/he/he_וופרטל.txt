וופרטל (בגרמנית: ) היא עיר במדינת נורדריין-וסטפאליה שבגרמניה.
בשנת 2011 חיו בעיר כ-350,000 איש. זוהי העיר ה-17 בגודלה בגרמניה והשביעית בגודלה בנורדריין-וסטפאליה. כ-15% מתושבי וופרטל אינם אזרחים גרמניים; רוב הזרים הם טורקים. מאז 1997 חלה ירידה הדרגתית במספר תושבי העיר, כפי שקורה בערים רבות בגרמניה.
וופרטל שוכנת מדרום לחבל הרוהר. שכנותיה הקרובות הם דיסלדורף, קלן ובוכום, הנמצאות כל אחת במרחק של כ-40 קילומטרים ממנה. האזור הגאוגרפי בו שוכנת וופרטל נקרא ברגישס לאנד (Bergisches Land), אזור הררי מתון (כ-500 מטרים מעל לפני הים). וופרטל היא העיר הגדולה באזור, והיא מוקפת מכל עבריה בגבעות ויערות. בעיר רחובות תלולים רבים ונקודות תצפית המספקות נוף מרהיב.
וופרטל שוכנת על נהר הוופר (Wupper), אשר נשפך לריין כ-40 קילומטרים מערבה מהעיר, בשטחה של לברקוזן, הגובלת בקלן. הנהר הקנה לעיר את שמה (שפירושו "עמק הוופר"); השם הוענק לעיר בשנת 1930, עם איחודן של כמה ערים קטנות שהתקיימו עד אז באופן עצמאי.
בוופרטל אוניברסיטה בגודל בינוני אשר נוסדה ב-1972 ובה לומדים כ-15,000 סטודנטים. וופרטל היא עיר תאומה של באר שבע מאז 1977.
סמלה הבלתי-מעורער של וופרטל הוא המונורייל של העיר (בגרמנית: Schwebebahn(גר')). המונורייל של וופרטל הוא הארוך ביותר באירופה ומהראשונים שנבנו בעולם - עוד בשנת 1901. כיום קיימים ארבעה מונוריילים נוספים בגרמניה. ה-Schwebebahn תלוי בגובה של 12 מטרים מעל לקרקע (ולאורך רוב המסלול - מעל לנהר הוופר), ומסלולו חוצה את העיר ממזרח למערב לאורך של 13.3 קילומטרים. ל-Schwebebahn עשרים תחנות ומהירותו הממוצעת 26 קמ"ש (מהירותו המרבית היא 60 קמ"ש). בכל יום נוסעים במונורייל 72,000 איש. הרכבת מופיעה בסמלים רבים של העיר.
ב-1999 קרתה תאונה קשה כשאחד הקרונות התרסק אל הקרקע והביא למותם של חמישה אנשים. הסיבה לתאונה הייתה רכיב על המסילה שבטעות לא הוסר לאחר עבודות שיפוץ. נסיעת מבחן ללא נוסעים, אותה חובה לבצע לאחר כל שיפוץ, בוטלה מטעמי חיסכון בזמן.
בוופרטל קיים ריכוז הבתים מדור המייסדים (Gründerzeit, כינוי לתקופה של סוף המאה ה-19 ותחילת המאה ה-20) הגדול ביותר בגרמניה (לצד בון). בתים אלו מתאפיינים בצבעוניות רבה, מקוריות, אלגנטיות ופאר. מרכז העיר, באזור תחנת הרכבת המרכזית, נהרס ברובו במלחמת העולם השנייה, וכיום הוא נחשב בעיני רבים למכוער. השכונות המקיפות את המרכז, לעומת זאת, כוללות כמה מהרחובות הנאים, המקוריים והמעניינים ביותר בעיצובם בגרמניה. היכל העיר (Stadthalle) הוא מהבניינים המפוארים בנורדריין-וסטפאליה, ועיצובו מזכיר בניינים רבים בפריז. למרות זאת לא מהווה וופרטל עיר תיירות מובהקת.
בוופרטל נולד ב-1820 פרידריך אנגלס, אשר יחד עם קרל מרקס פרסם את המניפסט הקומוניסטי רב ההשפעה. יוהנס ראו, אשר שימש כראש עיריית וופרטל, כראש ממשלת נורדריין-וסטפאליה במשך עשרים שנה וכנשיא גרמניה במשך חמש שנים, נולד בוופרטל ב-1931. ב-1869 נולדה בעיר המשוררת והמחזאית היהודייה אלזה לסקר שילר. המחזה הראשו