חַליסקוֹ (ספרדית: Jalisco; באופן רשמי: המדינה החופשית והריבונית של חליסקו, ספרדית: Estado Libre y Soberano de Jalisco), היא אחת מ-31 מדינות, אשר יחד עם המחוז הפדרלי, מרכיבות את 32 הגופים הפדרליים של מקסיקו. עיר הבירה שלה והעיר הגדולה ביותר בה היא גוודלחרה.
חליסקו ממוקמת בחוף המערבי המרכזי, הגובל באוקיינוס השקט. היא מחולקת ל-125 מחוזות והיא אחת המדינות החשובות של מקסיקו בשל המשאבים הטבעיים שלה, כמו גם ההיסטוריה שלה. מאפיינים רבים מהתרבות המקסיקנית הידועים מחוץ למקסיקו מקורם בחליסקו, כגון: מריאצ'י, טקילה ועוד. מבחינה כלכלית, היא מדורגת במקום השלישי מבין המדינות של מקסיקו, עם מרכז תעשייתי גדול במטרופולין גואדלחרה, שהוא המטרופולין השני בגודלו במקסיקו.
חליסקו, היא ביתם של שתי קבוצות ילידים, ויצ'ולס ונגואס וכן אוכלוסיות מהגרים גדולות מארצות הברית וקנדה המתגוררים בסביבות אגם צ'פלה וחופי פוארטו ואיארטה.


== גאוגרפיה ==
חליסקו היא המדינה השביעית בגודלה במקסיקו. היא שוכנת לחוף האוקיינוס השקט לאורך של 342 ק"מ. היא גובלת בצפון עם המדינות, נאיאריט, סקטקס ואגואסקליינטס, במערב עם מדינת גואנחואטו ובדרום עם המדינות מיצ'ואקאן וקולימה.
השטח במדינת חליסקו, מגוון וכולל יערות, חופים, מישורים ואגמים. הגובה במדינה, משתנה מ-0 ועד 4,300 מטר מעל פני הים, מהחוף ועד לראש הר הגעש נוואדו דה קולימה. אזור חליסקו כולל אזורים צחיחים, אזורים צחיחים למחצה, יערות טרופיים, טרופי נשירים, עשבים, שיחים ויערות עצי אלון, עצי אורן ועצי אשוח.