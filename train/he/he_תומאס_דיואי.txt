תומאס אדמונד דיואי (באנגלית: Thomas Edmund Dewey;‏ 24 במרץ 1902 - 16 במרץ 1971) היה מושל מדינת ניו יורק, ומועמד אשר נכשל פעמיים בניסיונותיו להיבחר לנשיאות ארצות הברית מטעם המפלגה הרפובליקנית. הוא היה מנהיג האגף הליברלי במפלגה הרפובליקנית, ומילא תפקיד חשוב במועמדותו של דווייט אייזנהאואר לנשיאות מטעם המפלגה הרפובליקנית, ב-1952.


== חייו ==
דיואי, יליד מישיגן, למד משפטים באוניברסיטת קולומביה. הוא עבד כתובע מטעם מדינת ניו יורק ומטעם הממשל הפדרלי בשנות השלושים, והיה ידוע במשפטים נגד מנהיגי המאפיה. דיואי נבחר לתפקיד התובע המחוזי של מנהטן ב-1937. לאחר ניסיון כושל להיבחר לתפקיד מושל ניו יורק ב-1938, הוא נבחר ב-1942. הוא נבחר שוב ב-1946 וב-1950. כמושל קיצץ דיואי במסים והגדיל את הוצאות המדינה על חינוך. הוא תמך בעונש המוות, ויותר מ-90 אנשים הוצאו להורג ב-12 שנות כהונתו כמושל.
דיואי ניסה להיבחר למועמד המפלגה הרפובליקנית לנשיאות ב-1940, אך הפסיד לוונדל וילקי (Wendell Willkie). על אף שב-1940 היה דיואי עדיין בדלן, הוא התחיל את עימותיו עם רוברט טאפט מאוהיו, מנהיג הפלג השמרני במפלגה. ב-1944 היה דיואי לאדם הצעיר ביותר שהנהיג את המפלגה הרפובליקנית. הוא הפסיד בבחירות לפרנקלין רוזוולט. ב-1948 נבחר דיואי שוב למועמד מפלגתו, ביחד עם ארל וורן כמועמד לסגן נשיא. מאחר שהמפלגה הדמוקרטית התפצלה לשלושה - בין הנשיא הארי טרומן, הנרי וולאס, וסטרום ת'ורמונד, מרבית הסקרים צפו לו ניצחון. ביום שלאחר הבחירות, השיקגו טריביון הדפיס כותרת "דיואי מביס את טרומ