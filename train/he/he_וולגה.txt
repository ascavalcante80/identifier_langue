נהר הווֹלגה (רוסית: Во́лга) הוא הנהר הארוך ביותר באירופה. אורכו הוא 3,692 קילומטרים, והוא מרכזה של מערכת הנהרות הגדולה באירופה. בימי קדם נודע הנהר בשמות רה (רוסית: Ра), אטיל (רוסית: Этель), איטיל (רוסית: Итиль) ואידיל (רוסית:Идиль).
הנהר זורם ממקורותיו בגבעות ואלדאי, ברום 225 מטר מעל פני הים, צפונית מערבית למוסקבה וכ-320 קילומטרים מדרום מזרח לסנקט פטרבורג. משם הנהר זורם מזרחה אל הערים ירוסלבל, ניז'ני נובגורוד וקאזאן, ופונה דרומה תוך שהוא חולף בטוליאטי, סמרה, אנגלס, סרטוב ווולגוגרד, עד שהוא נשפך אל הים הכספי באזור אסטרחן, 28 מטר מתחת לפני הים.
אל הוולגה נשפכים יובלים רבים, הגדולים הם נהר הקאמה, האוקה, הוטלוגה והסורה. יחד הם מנקזים שטח של כ-1.38 מיליון קילומטר רבוע באזור המאוכלס ביותר ברוסיה. הדלתא של הוולגה משתרעת לאורך כ-160 קילומטר ומתפצלת ללמעלה מ-500 ערוצים קטנים. נהר הוולגה קופא ברובו במשך שלושה חודשים בשנה.
הנהר מהווה נתיב תחבורה חשוב, כמו גם מקור מי השקיה וכוח הידרואלקטרי. תעלת הוולגה-דון, תעלת מוסקבה ותעלת מרינסק מהוות מערכת נתיבי מים המחברת את מוסקבה, הים הלבן, הים הבלטי, ים אזוב, הים השחור והים הכספי.
עמק נהר הוולגה הוא אזור מסורתי משובח לגידול דגן, כמו גם אזור עשיר במחצבים כנפט, גז טבעי, מלח ואשלג. הדלתא מהווה אזור דיג חשוב ואסטרחן הנמצאת בה היא בירת הקוויאר העולמית.
וולגוגרד, ניז'ני נובגורוד, טוליאטי, סרטוב, קאזאן וסמרה הן ערי תעשייה חשובות השוכנות לגדת הנהר. טוליאטי (שנקראה על שם מזכ"ל המפלגה הקומוניסטית האיטלקית, פלמירו טוליאטי) היא מרכז חשוב לייצור רכב, כמו גם ניז'ני נובגורוד, שהייתה סגורה לזרים בזמן השלטון הקומוניסטי ויוצר בה ציוד צבאי כמו גם מכוניות ה"וולגה" שנקראו על שם הנהר.
המלומד תלמי מאלכסנדריה הזכיר את הוולגה בספרי הגאוגרפיה שלו. אגן הנהר היה ערש גידולן של אימפריות חשובות כאימפריה הבולגרית (המאות ה-7 