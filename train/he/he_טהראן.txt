טֶהֱרָאן (בפרסית: تهران, ) היא בירת איראן והעיר הגדולה ביותר בה, הממוקמת לרגלי רכס הרי אלבורז ונמצאת במרכזו של מחוז טהראן. העיר מהווה את המרכז הפוליטי, הכלכלי והחברתי של המדינה. יותר ממחצית התעשייה האיראנית מבוססת בטהראן. תעשיות ייצור רכב, חשמל ומוצריו, טקסטיל, כלי נשק, סוכר וכימיקלים.
בנוסף לפרסים המהווים את רוב רובם של תושבי העיר בעיר מתגוררים גם אזרים רבים ומיעוטים אתנים נוספים כמו ארמנים, כורדים ויהודים. 98.3% מתושבי העיר, מרקעים אתניים מגוונים, הם דוברי פרסית.


== מקור השם ==
ישנם הסברים שונים למקור השם טהראן, ההסבר הנפוץ ביותר הוא שמקור השם הוא בטירן או טירגן שמשמעותו מקום מושבו של האל טיר שהיה אחד האלים הזורואסטרים. העיר ישבה בסמיכות לעיר מהרן (שם שמשמעותו מקום מושבו של האל מהר שהוא אל השמש הזורואסטרי).
הסבר אחר הוא שמשמעות השם היא "מקום חם" או אפילו "מורדות חמימים". יש הטוענים כי מקור השם הוא במשמעות "במורדות בין שני הרים".


== היסטוריה ==
חפירות מתארכות את תחילת יישוב האזור לשנת 6000 לפני הספירה. טהראן היתה שנים רבות כפר קטן שאוכלסייתו גדלה באופן משמעותי רק במאה ה-13 לאחר הפלישה המונגולית. בשנת 1795 אקא מוחמד חאן הכריז על טהראן כבירתה החדשה של איראן. בשנת 1855 הוכנה התכנית הראשונה המקפה לתכנון עתידי של העיר. בשנות העשרים והשלושים של המאה העשרים החלה תנופת בניה גדולה ברחבי העיר, ונבנו בה בנינים חדשים רבים.
ב-28 בדצמבר 1943 התכנסה בטהראן ועידת טהראן בראשות מזכ"ל ברית המועצות סטלין, ראש ממשלת בריטניה צ'רצ'יל ונשיא ארצות הברית פרנקלין רוזוולט. בוועידה נדונה האסטרטגיה של בעלות הברית במלחמתן בנאצים. באותה תקופה שלט באיראן השאה מוחמד רזה שאה פהלווי. השאה שלט באיראן בין השנים 1941 ל-1979 בשלטון עריצות דיקטטורי, והודח במהפכה עממית ב-1979. האייתוללה ח'ומייני תפס את השלטון באיראן בסיום המהפכה והפך את טהראן ואת איראן כולה למדינה דתית הפועלת פי חוקי השריעה. עד עליית ח'ומייני היו לישראל ולאיראן קשרים דיפלומטיים ומסחריים קרובים.


== כלכלה ==
למעלה ממחצית מהתעשייה באיראן נמצאת באזור טהראן. תעשייה הכוללת מפעלי מכוניות, אלקטרוניקה, ציוד חשמלי, תעשיות נשק, טקסטיל, ייצור סוכר, בטון וכימיקלים. כמו כן בדרום העיר ישנו בית זיקוק לנפט.


== אתרים בעיר ==
מגדל אזאדי - נבנה על ידי השאה. סמלה של טהראן המודרנית.
ארמון גולסטאן - ארמון מפואר שנבנה במאה ה-19.
מגדל מילאד - נחנך בשנת 2008 וממנו תצפית רחבה על כל חלקי העיר.
הבזאר הגדול - השוק המרכזי והענקי של טהראן המכיל סחורות מכל הסוגים.
אוניברסיטת טהראן - האוניברסיטה הגדולה והותיקה ביותר בעיר.
ארמון סעדאבאד - ארמון השאה של איראן. נמצא בצפונה של טהראן.
המוזיאון הלאומי של איראן - המוזיאון מציג ממצאים היסטורים וארכיאולוגים מתולדותיה של איראן.


== חינוך ותרבות ==
בטהראן יש 45 אוניברסיטאות ומכללות, ומספר רב של מוזיאונים המציגים ממצאים ארכאולוגים מתקופות שונות בהיסטוריה הפרסית, ובעיקר מימי האימפריה הפרסית. חלק מארמונות (למשל מתחם ארמונות ניאווראן וסעדאבאד) הפכו להיות מוזיאונים. למרות ואולי בגלל הפיקוח ההדוק על חופש הביטוי באיראן המודרנית, זכו הספרות והקולנוע שלה להצלחה רבה בעולם המערבי.


== תחבורה ==
ברכבת התחתית של טהראן פועלים ארבעה קווים של רכבת תחתית. בנוסף, פועלים בטהראן 4 קווים של אוטובוס מהיר. תחנת הרכבת המרכזית מובילה לערים שונים במדינה.
לטהראן ישנם שני שדות תעופה בינלאומיים שדה התעופה הבינלאומי על שם האמאם ח'ומייני, הגדול מבין שדות התעופה, מרוחק כ-45 ק"מ מהעיר. שדה התעופה הבינלאומי מהרבאד ממוקם במערב בעיר משמש גם כשדה תעופה צבאי.


== מזג האוויר ==
אחת ממשמעויות השם טהראן היא "מדרון חמים", ואכן מזג האוויר בטהראן בדרך כלל נוח. למרות זאת, העיר מושלגת לעתים קרובות בחורף ותושבי העיר יוצאים לסקי בהרים הקרובים. טהראן סובלת מרעידות אדמה תכופות.
העיר טהראן סובלת מזיהום אוויר קשה, ובנוסף לכיסוי הראש לנשים הנאכף בידי השלטונות המוסלמים נאלצים תושבי העיר - גברים ונשים - לכסות לא פעם את אפם ופיהם בלכתם ברחובות העיר.


== ספורט ==

טהראן אירחה את משחקי אס