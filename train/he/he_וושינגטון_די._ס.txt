וושינגטון די. סי. (באנגלית: .Washington, D.C) היא עיר הבירה של ארצות הברית. העיר הוקמה ב-16 ביולי 1790, כעירייה נפרדת בתוך מחוז קולומביה (District of Columbia). חקיקת הקונגרס ב-1871 יצרה ממשל יחיד לטריטוריה הפדרלית כולה, ובפועל איחדה את העיר עם המחוז לישות פדרלית אחת. וושינגטון די. סי. נקראת על שמו של נשיאה הראשון של ארצות הברית, ג'ורג' וושינגטון, וצמד האותיות די.סי מייצגות את המחוז השיפוטי בו היא נמצאת (District of Columbia).
העיר ממוקמת על גדתו הצפונית של נהר הפוטומק. היא גובלת במדינת וירג'יניה בדרום-מערב, ובמדינת מרילנד מצדדיה האחרים. בעיר מתגוררים כ-646 אלף תושבים; אך במהלך שבוע העבודה עולה אוכלוסייתה על מיליון תושבים, המגיעים אליה מהפרוורים שמסביבה. באזור המטרופוליטני של וושינגטון מתגוררים כ-5.4 מיליון תושבים, מה שהופך אותו לאזור המטרופוליטני השמיני בגודלו בארצות הברית.
הפרק הראשון בחוקת ארצות הברית קובע כי מחוז פדרלי, המופרד מן המדינות, יכול לשמש כבירה הקבועה של ארצות הברית. מרכזן של כל שלוש רשויות הממשל הפדרלי של ארצות הברית ממוקמים בוושינגטון: הרשות המחוקקת (הקפיטול), הרשות המבצעת (הבית הלבן), והרשות השופטת (בית המשפט העליון של ארצות הברית) כמו גם מוזיאונים ומונומנטים לאומיים רבים. וושינגטון די. סי. מארחת כ-172 שגרירויות זרות, וכמו כן גם את הבנק העולמי, קרן המטבע הבינלאומית, תאגיד המימון הבינלאומי, מטה FBI, ומטה נאס"א.


== שם העיר ==
העיר נקראת על שמו של ג'ורג' וושינגטון, הנשיא הראשון של ארצות הברית. לרוב מכונה העיר פשוט "וושינגטון", אך בארצות הברית מקובל לכנותה "וושינגטון די.סי." כדי להבדילה ממדינת וושינגטון בצפון-מערב ארצות הברית. בפי תושביה מכונה העיר "המחוז" או "די סי" כאשר הם רוצים להתייחס לשטחה המוניציפלי גופא, להבדיל משטחה המטרופוליני הכולל פרברים רבים ומשתרע על שטחים נרחבים במדינות וירג'יניה ומרילנד. לעתים מקובל להתייחס לשטח הערים וושינגטון ובולטימור רבתי, על פרבריהן, כגוש מטרופוליני אחד. יחדיו, באזור זה מתגוררים למעלה מ-8.2 מיליון תושבים לפי נתוני שנת 2006.


== היסטוריה ==
וושינגטון הוקמה כדי לשמש כעיר הבירה של המדינה החדשה. מיקומה נבחר משום שהייתה במרכז 13 המושבות החדשות, בין הצפון לבין הדרום. מקום העיר וושינגטון נבחר כחלק מעסקה שנערכה בין תומאס ג'פרסון לאלכסנדר המילטון בזמן ארוחת ערב שנערכה ביניהם. ג'פרסון הסכים לתוכניותיו של המילטון בדבר אגרות חוב פדרליות, והמילטון הסכים להעברת הבירה דרומה (קודם לכן שכנה הבירה בעיר פילדלפיה). על פי תכנונם שטח הבירה היה ריבוע ששטחו 260 קמ"ר.
ב-16 ביולי 1790 נחתם החוק הקובע את מיקום העיר על גדת נהר הפוטומק. השטח נתרם לממשל הפדרלי על ידי מדינות וירג'יניה ומרילנד. בשטח זה היו כבר קיימות שתי ערים על שתי גדות הנהר - ג'ורג'טאון ואלכסנדריה. ב-27 בפברואר 1801 נקבע שהעיר תהיה תחת פיקוחו ושליטתו של הקונגרס של ארצות הברית. ב-9 ביולי 1846 הוחזר השטח שהיה מדרום לנהר הפוטומק (כ-100 קמ"ר) למדינת וירג'יניה, כולל העיר אלכסנדריה, וכיום הוא חלק ממחוז ארלינגטון.
ב-24 באוגוסט 1814 כבשו כוחות הצבא הבריטי את העיר וושינגטון במתקפה שביצעו כחלק ממלחמת 1812. הנשיא ג'יימס מדיסון נמלט לווירג'יניה והבריטים שרפו את העיר, לרבות את הקפיטול ואת בית הנשיא. כדי לכסות את הפיח שכיסה את בית הנשיא נצבע הבית בלבן - מה שיצר אגדה כי מאז הוא נקרא הבית הלבן, אף על פי שצבעו היה לבן מרגע בנייתו.
התיקון ה-23 לחוקת ארצות הברית שאושר ב-29 במרץ 1961 התיר לתושבי העיר להצביע בבחירות לנשיאות ארצות הברית.


=== אירועים חשובים ===
1865 - הנשיא אברהם לינקולן נרצח על ידי מתנקש בבית תיאטרון במרכז העיר וושינגטון.
1963 - מאות אלפי מפגינים למען שוויון זכויות לשחורים מאזינים לנאומו של מרטין לותר קינג "יש לי חלום".
1972 - פורצים חודרים לבניין ווטרגייט, מטה המפלגה הדמוקרטית בוושינגטון. שנתיים מאוחר יותר, כאשר מתברר כי מטה הנשיא היה מעורב בעניין, נאלץ ריצ'רד ניקסון להתפטר מתפקידו.
1976 - נפתחה לציבור הרכבת התחתית של וושינגטון.
1990 - הושלמה בניית הקתדרלה הלאומית של וושינגטון, שבנייתה החלה ב-1907 בסגנון התחייה הגותית ומשמשת כבית תפילה לאומי. הקתדרלה היא השישית בגודלה בעולם.
2001 - בפיגועי 11 בספטמבר תקף ארגון אל-קאעידה את העיר, ומטוס חטוף פגע בפנטגון, בניין משרד ההגנה האמריקאי. במתקפה זו נהרגו 125 מעובדי הפנטגון ו-64 נוסעי המטוס.
2009 - מספר שיא של מיליון ושמונה מאות אלף איש משתתפים בטקס ההשבעה של הנשיא ברק אובמה למרגלות הקפיטול.


== גאוגרפיה ==
שטחה הכולל של וושינגטון די. סי. הוא כ-177 קמ"ר, שמהם כ-159 קמ"ר הם אדמה וכ-18 קמ"ר הם מים. שטח המחוז בעבר כלל כ-260 קמ"ר, אך ב-1846 הושבו כ-83 קמ"ר מדרומו לווירג'יניה. הטריטוריה הנוכחית של המחוז כוללת את השטחים שקיבל ממדינת מרילנד בלבד. לכן, מוקפת וושינגטון במרילנד מדרום-מזרח, צפון-מזרח וצפון-מערב, ובווירג'יניה מדרום-מערב. במחוז שלושה ערוצי נחל טבעיים: נהר הפוטומק, נהר האנקוסטיה ונחל רוק. האנקוסטיה והרוק הם שניים מפלגיו של הפוטומק. הנקודה הטבעית הגבוהה ביותר במחוז היא טנליטאון שגובהה כ-125 מטר מעל לפני הים.
שירות הפארקים הלאומיים של ארצות הברית אחראי על רוב סביבות המגורים הטבעיות במחוז, לרבות פארק רוק קריק, הפארק ההיסטורי תעלת צ'ספיק ואוהיו, המול, האי תאודור רוזוולט ופארק אנקוסטיה. הסביבה הטבעית היחידה שלא מנוהלת על ידי שירות הפארקים הוא הגן הבוטני הלאומי של ארצות הברית, המנוהל על ידי מחלקת החקלאות של ארצות הברית. המפלים הגדולים של הפוטומק ממוקמים בצפון-מערב וושינגטון. במהלך המאה ה-19, תעלת צ'ספיק ואוהיו, שהתחלתה בג'ורג'טאון, סייעה לדוברות לעקוף את המפלים הגדולים.


== מבנה העיר ==
העיר הוקמה מלכתחילה לשמש כבירת ארצות הברית, ותוכננה על ידי האדריכל הצרפתי פייר שארל ל'אנפן. אותה תכנן עם רשת שתי וערב של רחובות צפון-דרום (ששמם מספר סידורי) ורחובות מזרח-מערב (ששמם אותיות האלפבית). לאלה הוסיף שדרות אלכסוניות החוצות את העיר מצפון-מערב לדרום-מזרח ומצפון-מזרח לדרום-מערב (הנקראות על שם מדינות ארצות הברית). במפגשי הרחובות והשדרות תכנן כיכרות עגולות גרנדיוזיות המזכירות את כיכרות פריז ויוצרות צומת רחובות ושדרות בצורת כוכב.
כנקודת המרכז של העיר נקבע בניין הקפיטול, ממנו מתחלקת העיר לארבעה רבעים: צפון מזרח, צפון מערב, דרום מערב ודרום מזרח. החלוקה לרבעים אלה היא גאוגרפית ולצורכי התמצאות, אך אינה אדמיניסטרטיבית. הרבעים אינם שווים בגודלם - הרבע הצפון-מערבי (NW) הוא למעשה הגדול ביותר, ובו מתנהלים מרבית חיי המסחר והכלכלה של העיר.
בקו האמצע של העיר, בין הקפיטול במזרח לאנדרטת לינקולן במערב, תוכנן המול - שדרה מרשימה ורחבת ידיים, החוצצת בין הרבע הדרום-מערבי לרבע הצפון-מערבי של העיר. לאורכה ממוקמים מרבית המוזיאונים, האנדרטאות למלחמות ארצות הברית, והמבנים המונומנטליים של העיר.


=== גובה הבנייה ===
על מנת שבניינים גבוהים לא יאפילו על הבית הלבן והקפיטול נאסרה בעיר וושינגטון בניית גורדי שחקים. נקבע בחוק כי אף בניין בעיר לא יעבור בגובהו את גובה בניין הקפיטול, ועל כן שונה מאוד קו הרקיע של וושינגטון מזה של מרבית עריה הגדולות של ארצות הברית ומקנה לה מראה ונוף ייחודיים. כתוצאה מכך גם מרכז העיר של וושינגטון צפוף פחות מערים גדולות אחרות, ומבניה ההיסטוריים והמונומנטליים בולטים למרחוק.


=== דמוגרפיה ===
127 שכונות העיר, או מחוז קולומביה, מחולקות על פני שמונה אגפים אדמיניסטרטיביים. בסקר שנערך בשנת 2010 עלה כי בעיר וושינגטון 601,723 תושבים, 248,338 משקי בית ו-114,235 משפחות. צפיפות האוכלוסין היא 3,784.4/לקמ"ר. תושבי וושינגטון מתפלגים מבחינה דתית כדלקמן:
פרוטסטנטים: 68%, מתוכם:
בפטיסטים: 47%
מתודיסטים: 7%
אפיסקופלים: 5%

קתולים: 16%
כתות נוצריות אחרות: 1%
דתות אחרות: 3%
אתאיסטים: 7%
יהודים: 5%
בשטחה המטרופוליני, ובעיקר בפרברים הצפוניים בשטח מדינת מרילנד בואכה בולטימור, נמצא אחד הריכוזים הגדולים של אוכלוסייה יהודית בארצות הברית ומתגוררים בו כ-300 אלף יהודים.


== שלטון מקומי ==
לוושינגטון ראש עיר נבחר, ומועצת עיר. תושבי העיר משלמים את המסים הפדרליים (כגון מס הכנסה) וכן מיסי עירייה מקומיים. תקציב העיר מתבסס על המסים המקומיים, אולם לקונגרס הזכות לשנות את התקציב שכן מרבית מוסדות השלטון נמצאים בעיר (ואלו פטורים ממסי ארנונה). עקב כך נמצאת העיר בדרך כלל במחסור תקציבי והשירותים העירוניים נפגעים מכך.


=== ייצוג בממשל הפדרלי ===
על פי חוקת ארצות הברית העיר וושינגטון כפופה ישירות לקונגרס של ארצות הברית, בניגוד ליתר ערי ארצות הברית הכפופות למדינה בה הן יושבות. הקונגרס האציל את סמכויות ניהול העיר לרשויות המקומיות.
לקונגרס של ארצות הברית יש סמכות עליונה על וושינגטון די. סי.; לכן לתושבי העיר מנהל עצמאי מצומצם יותר מאשר לתושבי שאר המדינות בארצות הברית. לעיר אין סנאטור, אך יש לה נציג בבית הנבחרים. לנציג (Delegate) מעמד מיוחד, משום שהחוקה איננה מעניקה למחוז קולומביה זכות לייצוג בבית הנבחרים, אך נציגה רשאי להשתתף בדיוני הבית ולהצביע בוועדותיו, אולם איננו יכול להצביע במליאת הבית. אילו נחשב מחוז קולומביה למדינה, הוא היה המדינה הקטנה ביותר מבחינת שטח, המדינה השנייה הקטנה ביותר מבחינת אוכלוסייה, והראשונה מבחינת צפיפות אוכלוסייה.
תושבי המחוז מצביעים בבחירות לנשיאות אך אין להם זכות הצבעה לקונגרס. תושבי העיר שולחים נציגים שאינם בעלי זכות הצבעה לקונגרס, המשתתפים בוועדות ובדיונים אך אינם יכולים להצביע. אין לעיר וושינגטון ייצוג בסנאט האמריקאי. בכך למעשה מופלים תושבי וושינגטון לרעה על פני שאר תושבי ארצות הברית, ולמעשה גם משאר תושבי ערי הבירה בעולם. זה שנים מתנהל מאבק פוליטי לשינוי מציאות זו.
עם זאת, למחוז קולומביה לבדו יש שלושה נציגים בחבר האלקטורים בבחירות לנשיאות ארצות הברית.


== כלכלה ==
כמו ערי בירה אחרות בעולם, המעסיק המרכזי בעיר וושינגטון היא הממשלה וגופים הקשורים אליה. רוב אנשי העיר מועסקים על ידי הממשל הפדרלי או גורמים ממשלתיים או חוץ-ממשלתיים אחרים (כגון ארגונים לוביסטיים, עמותות, ועסקים שונים הפועלים מול הממשל הפדרלי). מסיבה זו, מושפעת האוכלוסייה של העיר במידה פחותה ממיתון או אינפלציה, מאחר שרוב אנשיה מועסקים במשרדים ממשלתיים ציבורים שמושפעים פחות מתנודות במצב הכלכלה לעומת המגזר הפרטי.


== אמנות ==
מרכז קנדי לאמנויות הבמה הוא ביתה של התזמורת הלאומית של ארצות הברית, של בית האופרה של וושינגטון ושל להקת הבלט של וושינגטון.


== תקשורת ==


=== עיתונות ===
הוושינגטון פוסט, הוותיק בעיתוני וושינגטון, נחשב אחד העיתונים האמינים ביותר בעולם. לעיתון זה השפעה רבה על הפוליטיקה האמריקאית ואף העולמית. העיתון חשף לראשונה את פרשת ווטרגייט. בנוסף נמצא בעיר מועדון העיתונות הלאומי של ארצות הברית. וגם "אגודת העיתונאים האמריקאית".


== אתרים בעלי חשיבות ==


=== אתרים ===
הבית הלבן - מקום משכנו של נשיא ארצות הברית מאז תחילת המאה ה-19.
הקפיטול - בניין הקונגרס הכולל את בית הנבחרים והסנאט.
ספריית הקונגרס - הספרייה הגדולה והחשובה בעולם. מכילה כ-116 מיליון פריטים.
המול - השדרה המובילה מבניין הקפיטול וכוללת מוזיאונים פדרליים רבים.
הקתדרלה הלאומית של וושינגטון - קתדרלה רחבת ממדים הנחשבת לשישית בגודלה בעולם.
האקדמיה הלאומית למדעים
הארכיון הלאומי של ארצות הברית - הארכיון כולל את העותק המקורי של הצהרת העצמאות והחוקה.
תיאטרון פורד- בניין התיאטרון בו נרצח אברהם לינקולן.
בריכת ההשתקפות - ממוקמת בסמוך לאנדרטת לינקולן.
בלייר האוס - בית ההארחה של הנשיא
פארק הפוטומק


=== מוזיאונים ===
הסמית'סוניאן הוא מוסד הכולל מספר רב של מוזיאונים בעלי שם עולמי בעיקר בוושינגטון:
בניין מוסד הסמית'סוניאן
מוזיאון האוויר והחלל הלאומי - כולל מוצגים מרכזיים בתולדות התעופה וחקר החלל.
המוזיאון הלאומי להיסטוריה אמריקנית - המוזיאון ערוך על פי נושאים מרכזיים בתולדות ארצות-הברית.
המוזיאון הלאומי להיסטוריה של הטבע- אחד ממוזיאוני הטבע הגדולים והחשובים בעולם.
מוזיאון אנקוסטיה
גלריית ארתור מ. סקלר
גלריית פריר
מוזיאון הירשהורן
מוזיאון האינדיאנים הלאומי
המוזיאון לאומנות אמריקאית
גלריית הדיוקנאות הלאומית

מוזיאון הדואר הלאומי
מוזיאון קורקורן
מוזיאון השואה האמריקאי
מוזיאון הריגול הבינלאומי
האקווריום הלאומי (וושינגטון הבירה)


=== אנדרטאות ===
אנדרטת וושינגטון- מגדל גבוה ממדים המשקיף על רחבי העיר.
אנדרטת לינקולן - אנדרטה לזכרו של הנשיא הנרצח. בנויה בסגנון קלאסי.
אנדרטת ג'פרסון - מבנה עגול בארכטיקטורה נאו-רומית.
א