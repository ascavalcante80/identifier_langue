מרכז הסחר העולמי (באנגלית: World Trade Center) הוא קומפלקס בניינים במנהטן תחתית שבניו יורק, ארצות הברית.


== מבנה קומפלקס הבניינים ==
הקומפלקס כלל בעבר שבעה בניינים, שהמפורסמים בהם היו מגדלי התאומים. המגדלים, שכללו 110 קומות כל אחד, קרסו כתוצאה ממתקפת הטרור ב-11 בספטמבר 2001.
כיום נמצא במקום מרכז הסחר העולמי החדש שנחנך בשנת 2014 שהוא המגדל הגבוה ביותר בארצות הברית, במקום בו היו מגדלי התאומים קיים אתר הנצחה לקורבנות מתקפת הטרור ומוזיאון.
מרכז הסחר העולמי המקורי תוכנן על ידי האדריכל מינורו יאמאסאקי בתחילת שנות השישים. עבודות הבנייה במקום החלו ב-5 באוגוסט 1966. בנייתו של המגדל הצפוני הושלמה בדצמבר 1970, ושל המגדל הדרומי ביולי 1971.
המרכז נבנה בלבו של המרכז המסחרי של העיר ניו יורק וכלל 1.24 מיליון מ"ר של מרחב משרדי. מלבד המגדל הצפוני (שכונה "מרכז הסחר העולמי 1") והמגדל הדרומי (שכונה "מרכז הסחר העולמי 2"), כלל מרכז הסחר העולמי את בניין "מרכז הסחר העולמי 3" בו שכן מלון "מריוט מרכז הסחר העולמי", בניין "מרכז הסחר העולמי 4", בניין "מרכז הסחר העולמי 5", בניין "מרכז הסחר העולמי 6" בו שכנו משרדי מכס ארצות הברית ואת בניין "מרכז הסחר העולמי 7" שהתווסף לקומפלקס בשנות השמונים.
מתחת לקומפלקס הוקם מרכז קניות תת-קרקעי שקושר לרשת הרכבת התחתית של העיר ולרכבת המקשרת בין מנהטן לניו ג'רזי.


== אירועים בולטים ==


=== פיליפ פטי מהלך על חבל בין שני המגדלים ===
בבוקר ה-7 באוגוסט 1974 מתח הלוליין הצרפתי פיליפ פטי כבל בחשאי בין הקומות ה-104 במגדלי התאומים (בגובה 417 מטרים מעל הקרקע ובאורך 43 מטרים) וצעד עליו במשך 45 דקות (במהלכן אף החל לרדת גשם), ללא כל אמצעי ביטחון, כאשר הוא אוחז במוט לשיווי משקל בלבד. משסיים את המבצע נעצר על ידי המשטרה ונלקח לחקירה. לדבריו, בספר שכתב שמתאר את האירוע, אמר לשוטרים "אני לא מתגרה במוות, אני כותב בשמים." עוד אמר: "כשאני רואה שלושה תפוזים - אני מלהטט בהם, כשאני רואה שני מגדלים - אני הולך." ההד הציבורי האדיר שהיה למבצע והתלהבות הקהל והתקשורת גרמו לכך שלא הוגשו כנגד פטי כל תביעות משפטיות והוא שוחרר. במאמר בניו יורק טיימס‏ הוגדרה הליכה זו כנקודת מפנה ששינתה את הדעה הציבורית כלפי מגדלי התאומים מסלידה כלפי ה"מפלצת" לחיבה לאתר הייחודי.


=== שריפה במגדל הצפוני ===
ב-13 בפברואר 1975 פרצה שריפה בקומה האחת עשרה של המגדל הצפוני ("מרכז הסחר העולמי 1"). השריפה התפשטה לקומות נוספות אך כובתה בתוך שעות אחדות. עיקר הנזק נגרם לקומה האחת עשרה אולם לא נגרם נזק מבני לבניין. מלבד הנזק שנגרם על ידי השריפה במישרין, מספר קומות מתחת ניזוקו מהמים ששימשו לכיבוי השריפה.


=== פיגוע בשנת 1993 ===
 ערך מורחב – הפיגוע במגדלי התאומים (1993)
ב-26 בפברואר 1993, בשעה 12:17 בצהריים, משאית ובה כ-680 קילוגרמים של חומר נפץ פוצצה בתחתיתו של המגדל הצפוני. הפיגוע בוצע על ידי חבורה אסלאמית קיצונית שבראשה עמד הטרוריסט רמזי יוסוף. בפיגוע נהרגו שישה אנשים ומעל לאלף נפצעו. רמזי יוסוף נמלט לפקיסטן לאחר הפיגוע, אך נעצר באיסלאמאבאד בפברואר 1995 ונידון למאסר עולם.


=== פיגועי 11 בספטמבר ===
 ערך מורחב – פיגועי 11 בספטמבר
בבוקר 11 בספטמבר 2001 נחטפו בידי תשעה עשר טרוריסטים מארגון אל-קאעידה ארבעה מטוסי נוסעים שהמריאו מנמלי תעופה בארצות הברית, כשעל סיפונם נוסעים רבים. החוטפים השתלטו על תאי הטייס, תוך שהם פוגעים בצוות האווירי - והפנו את המטוסים לעבר יעדים הידועים כסמלי כוח של אמריקה, בהם שני המגדלים התאומים שבמרכז הסחר העולמי.
שני המגדלים התאומים, שאלפי טונות של דלק בוער ה