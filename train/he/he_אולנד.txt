אולנד (בשוודית Åland, בפינית Ahvenanmaa) היא קבוצת איים בים הארכיפלג שבים הבלטי, בין פינלנד ושוודיה.
אולנד היא פרובינציה אוטונומית ומפורזת השייכת לפינלנד. יש לה פרלמנט, דגל, בולים וכח משטרה משלה. כמעט כל תושבי אולנד הם שוודים מבחינה אתנית, ושפת הפרובינציה היא שוודית. תושבי המקום נושאים דרכונים פיניים עם הכיתוב Åland.


== היסטוריה ==
אולנד השתייכה בעבר לממלכת שוודיה. אולם, בעקבות המלחמה הפינית בין רוסיה לשוודיה בשנים 1808 - 1809 ויתרה שוודיה על אולנד, יחד עם פינלנד, לטובת רוסיה במסגרת הסכם פרדריקסהאמן שנחתם ב-17 בספטמבר 1809. עם התמוטטות רוסיה הצארית העבירו תושבי אולנד באוגוסט 1917 בקשה לממשלת שוודיה לשוב לריבונות שוודית. פינלנד, שהכריזה על עצמאות בדצמבר 1917, לא הסכימה לכך, אולם נאותה להעניק אוטונומיה מסוימת לתושבי אולנד, במסגרת חוק משנת 1920. הסוגיה נדונה בחבר הלאומים, שביוני 1921 קבע הסכם פשרה בין הצדדים: אולנד נותרה בריבונות פינית, אולם פינלנד התחייבה לשמור על התרבות והשפה השוודית באולנד יחד עם האוטונומיה המובטחת. בנוסף, נקבע כי אולנד תיוותר מפורזת. בשנת 1922 נערכו הבחירות הראשונות לפרלמנט האולנדי, אשר התכנס לראשונה ב-9 ביוני. יום זה נחוג כיום הלאומי האולנדי.


== פוליטיקה ==
אולנד היא אוטונומיה אשר לה מערכת פוליטית משלה. אף על פי שאולנד היא אוטונומיה, היא עדיין רשאית לבחור נציג אחד שייצג אותה בפרלמנט הפיני. בפרלמנט של אולנד 30 מושבים. המפלגה השולטת בו היא מפלגת "מרכז אולנד", שהשיגה בבחירות האחרונות בשנת 2011 שבעה מושבים.


=== אולנד והאיחוד האירופי ===
ב-20 בנובמבר 1994 נערך משאל עם באולנד בנושא ההצטרפות לאיחוד האירופי. רוב התושבים הצביעו בעד ואולנד הצטרפה לאיחוד בעקבות פינלנד בשנת 1995, תחת מספר סייגים כגון הקביעה כי רק תושבי אולנד רשאים להחזיק בנדל"ן או חברות באיים (אך בפועל סייגים אלו אינם מיושמים בחומרה). סייג חשוב נוסף אשר פינלנד דרשה בעת ההצטרפות לאיחוד האירופי הוא כי מעבורות בין פינלנד לשוודיה ימשיכו ליהנות מהזכות למכור מוצרים פטורים ממכס בתנאי שהמעבורות יעגנו במרייהאמן (בפועל, מדובר בעיקר במשקאות אלכוהוליים). כפועל יוצא מכך, אולנד מהווה אזור-מס נפרד.


== דמוגרפיה ==
בינואר 2010 מנתה אוכלוסיית אולנד 27,735 נפש. כ-90% מהאוכלוסייה מתגוררים על האי Fasta Åland ("אולנד הרציף"). בעיר הבירה מרייהאמן מתגוררים כ-40% מתושבי החבל (11,121 בינואר 2010). כמעט כל תושבי אולנד הם שוודים מבחינה אתנית.
רוב תושבי אולנד (82.1%) משתייכים לכנסייה הלותרנית.


=== שפות באולנד ===
נכון לשנת 2013, עשר השפות המדוברת באולנד הן:
שוודית : 25,424 דוברים (88.69%)
פינית : 1,392 דוברים (4.86%)
לטבית : 269 דוברים (0.94%)
רומנית : 258 דוברים (0.90%)
אסטונית: 171 דוברים (0.60%)
תאי