קרן ויקימדיה (באנגלית: The Wikimedia Foundation) היא מוסד ללא כוונת רווח המאוגד במדינת פלורידה שבארצות הברית לשם פיתוח והפצה של תוכן חופשי בשפות שונות, ובמטרה לאפשר לציבור הרחב לגשת בחופשיות לתוכן זה באמצעות האתרים המופעלים על ידי הקרן. קרן ויקימדיה הוקמה בעקבות התרחבות מיזם ויקיפדיה, ומאז אמצע העשור הראשון של המאה ה-21, היא מפעילה מספר מיזמי ויקי, בהם: ויקיפדיה, ויקימילון, ויקיציטוט, ויקיספר, ויקיטקסט, ויקיחדשות, ויקיברסיטה, ויקימינים, ויקימסע וויקישיתוף. כל אחד מהמיזמים האלה פעיל בכמה שפות. בנוסף תומכת הקרן בפיתוח תוכנת מדיה-ויקי שעל-גביה פועלים כל אתרי הקרן. הקרן מפיצה את תוכן המיזמים שהיא מפעילה חינם וברישיון חופשי של Creative Commons מסוג ייחוס-שיתוף זהה (CC-BY-SA).
כל תקציבה של קרן ויקימדיה מתבסס על תרומות של אנשים פרטיים וארגונים ברחבי העולם. עד 2010, במקרים מסוימים קיבלה הקרן תשלום עבור שימוש בסמלילי המיזמים שלה כשהדבר נעשה לשם קידום מיזמים של חברות וארגונים אחרים. חלק ניכר מהוצאותיה של הקרן הן על אחזקת חוות השרתים שמארחת את ויקיפדיה והאתרים האחרים שמופעלים על ידי הקרן.
בראש חבר הנאמנים של קרן ויקימדיה, המונה עשרה חברים, עמד עד ספטמבר 2006 ג'ימי ויילס, מייסד ויקיפדיה. לאחר מכן החליפה אותו פלורנס ניבאר-דבואר, שאותה החליף בשנת 2008 מייקל סנו. ביולי 2010 נבחרה פיבי איירס לחבר הנאמנים במקום סנו והנאמן טינג צ'ן מונה כיו"ר החדש של הקרן. בשנת 2012 נבחרה קאט וולש לתפקיד יושבת ראש חבר הנאמנים. החל מאוגוסט 2013, בראש חבר הנאמנים עומד מר יאן-בארט דה וריידה.
קרן ויקימדיה מקיימת קשר רציף עם 39 אגודות ויקימדיה מקומיות ("צ'פטרים"). הצ'פטרים, ובהם "ויקימדיה ישראל", פזורים ברחבי העולם ופועלים, כל אחד במדינתו, לקידום מיזמי הקרן ולשיפור ההפצה של תוכן חופשי. הקרן תומכת באגודות אלו בדרכים שונות, ובהן מענקים כספיים‏.
לקרן ויקימדיה משרדים הממוקמים בסן פרנסיסקו. לילה טרטיקוב מכהנת בתפקיד מנכ"לית הקרן החל ממאי 2014. לפניה כיהנה בתפקיד, במשך שבע שנים, סו גרדנר.


== מטרות ==
קרן ויקימדיה היא ארגון ללא מטרות רווח. תקנון הקרן מגדיר כי הקרן תפעל לאיסוף ופיתוח של תוכן לימודי ולהפצתו היעילה ברחבי העולם‏. על פי הצהרת הכוונות של הקרן, מטרתה לסייע ולפעול להנעת אנשים ברחבי העולם בפיתוח ואיסוף תוכן לימודי ברישיון חופשי או ציבורי, ולהפיצו ביעילות. לצורך כך, הקרן תספק את התשתית ואת המסגרת הארגונית לאחזקת מיזמים מבוססי ממשק ויקי במגוון של שפות ותפעל למען כל מיזם הנועד לקדם מטרה זו. הקרן שומרת ומשמרת מידע שימושי מהמיזמים שבחסותה באופן זמין באינטרנט ללא תשלום‏.


== מיזמי ויקימדיה ==


=== מיזמים נוספים ===
בנוסף לכל המיזמים הללו, מפעילה קרן ויקימדיה מיזמים משניים נוספים:
ויקיניסוי: משמש בעיקר לצורך בדיקת תכונות חדשות בתוכנה.
הוויקי של קרן ויקימדיה: אתר רשמי המשמש בעיקר לצורך תקשורת עם העיתונות. עריכתו מותרת אך ורק למשתמשים רשומים, ההרשמה דורשת אישור מיוחד מחבר המנהלים של הקרן.
הוויקי של מדיה-ויקי: מידע, כלים ועדכונים בתוכנת מדיה-ויקי.
אינקובטור: משמש ליצירת הבסיס למיזמי קרן ויקימדיה בשפות חדשות.


== אגודות מקומיות (צ'פטרים) וקבוצות ==

נכון לאמצע 2015, ברחבי העולם קיימות 41 אגודות מקומיות (המכונות בלועזית "צ'פטרים" - מאנגלית: Chapters), אשר קיבלו הרשאה מקרן ויקימדיה לפעול תחת סימני המסחר שברשותה. הצ'פטרים הוקמו על ידי מתנדבים מקומיים במטרה לקדם את ערכי היסוד של קרן ויקימדיה בתחום הפצת הידע והנגשתו, ולקדם פרויקטים מקומיים. פרויקטים מוכרים, המתקיימים באופן קבוע על ידי הצ'פטרים, הם לדוגמה כנס ויקימניה ומיזמי "גלאם".
הצ'פטרים אחראים על תא שטח גאוגרפי. לרוב מדובר במדינה. כך למשל יש צ'פטר ארגנטינאי וצ'פטר ישראלי (הקרוי "עמותת ויקימדיה ישראל"). עם זאת, לעתים אחראים הצ'פטרים על יחידות גאוגרפיות קטנות יותר, כגון הצ'פטרים של הונג קונג, מקאו, ניו יורק ווושינגטון די. סי., שאינם מייצגים מדינות.
הצ'פטרים האזוריים הם עמותות עצמאיות, אך במקביל הם קשורים בחוזה לקרן ויקימדיה להסדרת השימוש בסימני המסחר של הקרן. חלקם תלויים כספית בתוכנית המענקים של הקרן. לאף צ'פטר אין שליטה על אתרי האינטרנט של הקרן, שהיא המפעילה הבלעדית של שרתי ויקיפדיה ושאר המיזמים, בכל העולם.


=== קבוצות הזוכות לתמיכה ===
בשנת 2013 אישר חבר הנאמנים של קרן ויקימדיה מודל חדש, שבו תתמוך הקרן ב"קבוצות נושאיות" (תמאטית; באנגלית: Thematic Organizations)‏. על-פי ההחלטה, ויקימדיה תוכל לתמוך גם בארגונים עצמאיים הקיימים שלא למטרות רווח ופועלים לתמיכה במיזמי הקרן וקידומם בתחומי עניין ספציפיים. הכוונה ב"קבוצה נושאית" היא לארגון שלהבדיל מהצ'פטרים, לא יהיה קשורים לאזור גאוגרפי ספציפי, אלא יפעל לקידום הפצת מידע בנושא מסוים. ביוני או