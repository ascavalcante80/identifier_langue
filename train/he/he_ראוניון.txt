ראוניון (בצרפתית: La Réunion) הוא אי צרפתי הממוקם באוקיינוס ההודי, כ-900 ק"מ מזרחית למדגסקר וכ-200 ק"מ דרום-מערבית למאוריציוס. האי הוא חלק אינטגרלי מצרפת מבחינה מינהלית (מחוז שמעבר לים), ויחד עם 4 המושבות אחרות, נחשב למחוז מנהלי בצרפת (אחד מתוך 27 מחוזות), באופן זהה לכל מחוז אחר בחלק האירופי של צרפת. כחלק מצרפת, ראוניון הוא הנקודה המזרחית ביותר באיחוד האירופי (בגלל אזור הזמן שבו נמצא האי, היה זה המקום הראשון בעולם שבו הפך האירו להילך חוקי).


== היסטוריה ==
השייטים הערבים שהפליגו באזור כינו את האי "דינה מורגבין" ("האי המערבי"). הפורטוגזים היו הראשונים שעלו על האי בשנת 1513 וגילו כי אין בו מתיישבים. הם כינו את האי "סנטה אפולוניה".
בערך באותה התקופה העבירו הצרפתים את האי לשליטתם אם כי הדגל הצרפתי הונף באי רק בשנת 1638 בידי פרנציוס קאוצ'ה. השטח נכבש רשמית על ידי הצרפתים בשנת 1642 בידי ז'אק פרוניס, אשר היגלה לאי זה 12 מורדים צרפתים ממדגסקר, שהייתה אף היא בשליטה צרפתית. האסירים הוחזרו לצרפת מספר שנים מאוחר יותר, ובשנת 1649 קרא לאי מלך צרפת לואי השלושה עשר בשם לה בורבון, על שם ביתו המלכותי.
השם "ראוניון" ניתן לאי רק ב־1793 לאחר נפילת בית בורבון במהפכה הצרפתית. השם שפירושו הצטרפות, איחוד, מנציח את האלפים ממרסיי וממקומות אחרים שבאו לפאריס בקיץ 1792 כדי להתנדב למשמר הלאומי ובכך סייעו להפוך אותו ממלוכני לרפובליקני.
בשנת 1801 נקרא האי "לה בונפרטה" על שם נפוליון בונפרטה. בשנת 1810 נכבש האי על ידי בריטניה והוחזר השם "בורבון". האי הוחזר לצרפת בקונגרס וינה בשנת 1815 ושמו נשאר "בורבון" עד 1848 ומהפכת 1848 בצרפת, אז הוחזר השם ל"ראוניון".
בין המאה ה-17 והמאה ה-19 היגרו לאי צרפתים, אפריקאים, מלאים, סינים והודים. הגירה זו יצרה את המגוון האתני הגדול הקיים באי כיום. לפני פתיחת תעלת סואץ שימש האי נקודת עצירה חשובה בדרך מאירופה למזרח הרחוק.
ב־19 במרץ 1946 זכתה ראוניון בנוסף לגואדלופ, גיאנה הצרפתית ומרטיניק למעמד של מחוז צרפתי.
ב 29 ביולי 2015, עלה האי לכותרות עקב מציאת שרידי מטוס נוסעים מדגם בואינג 777 בחופיו של האי. ההערכה היא כי אלה שרידיו של המטוס שנעלם בטיסה 370 של מלזיה איירליינס ‏.


== כלכלה ==
ייצור הסוכר היה בעבר ענף היצוא המוביל בראוניון. עכשיו התיירות היא מקור ההכנסה החשוב באי. כמו כן חלק גדול מהממון השייך לראוניון מגיע מצרפת. באי ישנן קבוצות סוציו-אקונומיות שונות: אנשים אמידים מהודו או צרפת לצד תושבים עניים מחוסרי כל מאפריקה.
האבטלה והעוני הן בעיות חריפות באי. אחוז המובטלים עמד ב-2014 על 30%. לפי לה מונד 42% מהאוכלוסייה נמצאת מתחת לקו העוני


== דמוגרפיה ושפה ==