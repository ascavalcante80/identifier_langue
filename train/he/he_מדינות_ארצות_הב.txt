ארצות הברית היא פדרציה של 50 מדינות. אזרח של אחת המדינות הללו הוא בו זמנית אזרח של המדינה שבה מקום מושבו, ואזרח של האיחוד הפדרלי, דהיינו של ארצות הברית. עם זאת, ההגדרה של "אזרח מדינה" היא גמישה מאוד וכל אזרח ארצות הברית חופשי לגמרי לעבור ממדינה למדינה בלא צורך באישור ממשלתי כלשהו (למעט במקרים ספציפיים של אדם הנמצא במאסר על תנאי).
חלוקת הסמכויות בין המדינה לפדרציה נקבעת על פי חוקת ארצות הברית. כל אחת מהמדינות, מרגע שאשררה את החוקה, העבירה חלק מסמכויותיה לשלטון הפדרלי, אך הותירה בידיה חלק מריבונותה. כעקרון, תחומי החינוך, הרפואה, התחבורה, התשתיות וביטחון הפנים‏ נותרו בסמכות המדינות (אם כי - בתחומים מסוימים - במימון, לפחות חלקי, המועבר מהאוצר הפדרלי), בעוד שהחלטות בנוגע לסחר חוץ, חוקי הגירה, מדיניות צבאית ומדיניות בינלאומית עברו לידי השלטון הפדרלי.
במהלך השנים שונתה חלוקת הסמכויות בין המדינות לבין השלטון הפדרלי, והמגמה הכללית היא של ריכוז סמכויות, דהיינו העברת יותר ויותר סמכויות מהמדינות אל השלטון הפדרלי.


== היסטוריה ==
בעת הכרזת העצמאות של ארצות הברית בשנת 1776, היו באיחוד שהשתחרר משלטונה של בריטניה 13 מדינות. בתחילה היו לאיחוד מעט מאוד סמכויות, כפי שאלה נקבעו בתקנון הקונפדרציה. מאחר שאיחוד זה לא הצליח לקיים שלטון מרכזי מספק, הסכימו המדינות להגדיל את סמכויות השלטון המרכזי, ועשו זאת באמצעות ביטול תקנון הקונפדרציה והחלפתו בחוקת ארצות הברית שנכנסה לתוקף בשנת 1789. על פי החוקה, לקונגרס של ארצות הברית סמכויות לצרף לאיחוד מדינות נוספות.
עם זאת, כאמור, נושא חלוקת הריבוניות בין המדינות לממשל הפדרלי הוא דינאמי ונתון לשינוי במשך השנים, ולעתים אף מעורר מחלוקות עד ימינו. חוקת ארצות הברית היא קשה יחסית לשינוי, ועם התגברות כוחו של בית המשפט העליון של ארצות הברית לספק פירושים לחוקה (התמציתית למדי ולעתים היא לא ברורה מספיק בהקשר ליחס שבין המדינות לאיחוד), יחד עם יכולתו הגוברת של הממשל הפדרלי להטיל מס ישיר, התעצם כוחו של הממשל הפדרלי לעומת כוחן של המדינות במשך השנים.
נושא הריבוניות וחלוקת הסמכויות בין המדינות לבין הממשל המרכזי עמד תכופות במרכז העיסוק הפוליטי במאה השנים הראשונות לקיום המדינה. מצד אחד עמדו אישים כגון ג'פרסון ומדיסון אשר דגלו בגישה של "זכויות המדינות" (states' rights) וראו במדינות השונות כארצות רבוניות כמעט כשמעמדו של הממשל הפדרלי מוגבל בעיקרו אך ורק ליישוב סכסוכים בין המדינות שבפדרציה, לפיתוח מדיניות בינלאומית ולפירוש מילולי ומצומצם מאוד של החוקה. כנגדם עמדו אישים כגון המילטון ומרשל אשר דגלו בממשל מרכזי חזק בהן המדינות אינן אלא מחוזות אדמיניסטרטיביים הכפופים לשלטון פדרלי בעל סמכויות נרחבות תוך כדי שהם נסמכים על פירוש נרחב לעקרונות החוקה כדי לספק בסיס חוקי להרחבת סמכויות הממשל הפדרלי. התוצאה היא מעין פשרה בין הגישות, אולם עם השנים יש מגמה ברורה של נטילת יותר ויותר סמכויות לממשל הפדרלי תוך כדי הצורך להתמודד עם בעיות כלל ארציות סבוכות כגון מלחמות בינלאומיות, הגירה, שפל כלכלי, והמשבר העמוק ביותר שפקד את ארצות הברית אי פעם - שאלת העבדות ומלחמת האזרחים האמריקנית, בה טענו מדינות הדרום שזכותן לפרוש מהאיחוד בעוד שהחוקה, בתמציתיות שלה, אינה מתייחסת לפרישה של מדינה מהאיחוד (למרות שתקנון הקונפדרציה שקדם לה קבע שהאיחוד הוא נצחי). בית המשפט העליון של ארצות הברית בפסק הדין טקסס נגד וויט קבע כי אין למדינה זכות לפרוש מהאיחוד.


== טבלת מדינות ארצות הברית ==

בארצות הברית, נכון ליולי 2012, 313,847,465 תושבים‏.
