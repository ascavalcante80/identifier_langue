פלדה היא סגסוגת, המורכבת ברובה מן המתכת ברזל, ומכילה ריכוז נמוך של האל-מתכת פחמן (0.04%-‏2.25%).
לעתים מוסיפים לסגסוגת הפלדה יסודות אחרים, כמו צורן, מגנזיום, מנגן, כרום וניקל. בעזרת שינוי של שיעורי תוספות אלה, אפשר להפיק סוגים שונים של פלדות בעלות תכונות מיוחדות, כמו: קשיות, גמישות, עמידות בפני חום ועוד. סוגיהּ‏ השונים של הפלדה מצטיינים בחוזקה ובגמישות רבה.
אחד מסוגי הפלדה הנפוצים הוא פלדת אל-חלד, המכילה כרום בשיעור של 10.5% לפחות, והיא עמידה בפני חלודה.
פלדה משמשת לייצור מוצרים רבים: מכוניות, גשרים, מסמרים, קפיצים, להבים של סכינים, כלי עבודה, מחטים וכדומה.


== הפקת הפלדה ==
הפלדה מופקת בתהליך טכנולוגי מסובך. ראשית, מוכנסים עפרת הברזל וצרף לתנור רם. התנור מתחמם עד 1,200-‏1,300 מעלות צלזיוס על ידי צרף ואוויר שנשאב לתוך התנור. בסוף התהליך יוצאים יצקת וסיגים (שלאקות). יצקת מורכבת מברזל ומעל 3% פחמן, אך הפלדה אמורה להכיל פחות מכך ולכן יש להקטין את כמות הפחמן בתרכובת. למטרה זו משתמשים במהפך של בסמר (שפיתח הנרי בסמר במאה ה-19), כבשן פתוח, או כבשן חשמלי.


== יסודות לסגסוג ==
הפלדות המסחריות מכילות מספר יסודות, בעלי השפעות שונות על תכונותיה של הפלדה:
טונגסטן - קשיות, חוזק בחום, התנגדות לאיכול, העלאת טמפרטורת החיסום והתנגדות לשיבוב בחום.
מוליבדן - קשיות, חוזק בחום והתנגדות לשינויים.
ונדיום - קשיות, חוזק בחום וצמיגות.
קובלט - קשיות, מגנטיות והתנגדות לשיבוב.
העלאת אחוז הפחמן בפלדה מגדילה את החוזק, הקשיות, האלסטיות, ההתנגדות לחיתוך וכושר החיסום.


== תקנים מסחריים ==
התקן הוא רשימה מוסכמת בין היצרנים לצרכנים. נהוג להבחין בין התקן האמריקאי, האירופאי והישראלי. התקן הנפוץ הוא התקן האמריקאי.


=== תקן אמריקאי SAE ===
התקן האמריקאי מורכב מ-4 ספרות ואות לפניהם:
אות המסמלת את אופן ההפקה:
A - סימנס מרטין
B - בסמר
C - האח הפתוח - בסיסי
D - האח הפתוח - חומצי
E - תנור חשמלי
ספרה ראשונה משמאל מייצגת את הסגסוגת לפי מפתח:
1 - פלדה פחמנית
2 - פלדת ניקל
3 - פלדת כרום-ניקל
4 - פלדת מוליבדן
5 - פלדה כרומית
6 - פלדת כרום-ונדיום
7 - פלדת וולפרם
8 - פלדת צורן
הספרה השנייה משמאל מייצגת את אחוז הסגסוגת העיקרית.
2 הספרות האחרונות מייצגות את אחוזי הפחמן חלקי 100.
אותיות מציינות טיפול תרמי:
CD - משוך בקור
CR - מעורגל בקור
HR - מעורגל בחום
F - מחושל
HT - מחוסם
S - מרוכך
לדוגמה:
SAE 1020 - פלדה פחמנית בעלת 0.2 אחוז פחמן.
SAE 5130 - פלדת כרום בעלת 0.3 אחוז פחמן ו-1 אחוז כרום.


=== תקן אירופאי ===
התקן האירופאי לקוח בעיקר מהתעשייה הגרמנית, הידוע בתור DIN. גם כאן, נפוצות שתי תצורות:
STxx, כאשר ST מייצג את המילה STEEL ושתי הספרות את חוזק הקריעה המינימלי בק"ג על מ"מ רבוע. כלומר ST37 הוא בעל חוזק קריעה מינימלי של 37 ק"ג על מ"מ רבוע.
xxXXxx - מסמל תרכובת של סגסוגת. לדוגמה: 50V10 - פלדת ונדיום בעלת 0.5 אחוז פחמן ו-1 אחוז ונדיום.


=== תקן ישראלי ===
קיים אך ורק ליציקת ברזל, נחושת וסגסוגות נחושת. האות מציינת ראשי תיבות של שם היסוד והמספרים את חוזק המשיכה בק"ג לממ"ר או לחלופין, את ההרכב באחוזים.
לדוגמה:
י"ב 18 -יציקת ברזל בעלת חוזק של 18 ק"ג לממ"ר
פליז 60-37-3 - פליז המכיל 60% נחושת, 37% אבץ, 3% עופרת (תקן ישראלי מס' 137)


== טיפול תרמי ==
נהוג לבצע טיפול תרמי בפלדות לצרכים שונים. הטי