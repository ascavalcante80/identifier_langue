אוניברסיטת ואסדה (ביפנית: 早稲田大学, או בקיצור 早大) היא אוניברסיטה פרטית הממוקמת בצפון רובע שינג'וקו שבטוקיו, יפן. אוניברסיטת ואסדה נחשבת אחת האוניברסיטאות היוקרתיות ביפן בפרט, ובאסיה בכלל.
האוניברסיטה נוסדה ב-1882 בשם טוקיו סֶנמוֹן גאקוֹ (東京専門学校), ושמה שונה לאוניברסיטת ואסדה ב-1902. בין בוגריה נמצאים שבעה ראשי ממשלת יפן לשעבר ובכירים נוספים במגזר העסקי.


== האוניברסיטה ==


=== היסטוריה ===
האוניברסיטה נוסדה על ידי אוקומה שיגנובו, סמוראי מתקופת מייג'י וראש ממשלת יפן, ב-21 באוקטובר 1882, והפכה לאוניברסיטה רשמית ב-1902. בראשית דרכו הכיל המוסד שלוש מחלקות בלבד, ופעל על פי שיטות החינוך היפניות המסורתיות. שלוש המחלקות הראשונות היו מדע המדינה וכלכלה, משפטים ופיזיקה. בנוסף על אלה, יכלו התלמידים להשתתף בקורס ללימוד אנגלית.
שלוש שנים לאחר הקמתה, נסגרה המחלקה לפיזיקה בשל מיעוט תלמידים, ותחתיה נפתחה ב-1908 המחלקה להנדסה. המחלקה לספרות נפתחה ב-1890, המחלקה לחינוך ב-1903 והמחלקה למסחר ב-1904.
במהלך מלחמת העולם השנייה נהרס מרבית שטח הקמפוס, אך עד שנת 1949 עבר השטח שיקום והאוניברסיטה נפתחה מחדש.


=== מקור השם ===
אוניברסיטת ואסדה החלה את דרכה בשם טוקיו סנמון גאקו, וכבר בשנותיה הראשונות נודעה בשם ואסדה גאקו או טוצוקה גאקו, על שם הכפר ואסדה בו התגורר מייסד האוניברסיטה ועל שם הכפר טוצוקה, בו שכן המוסד. בסופו של דבר, ב-2 בספטמבר 1902, כשהפך המוסד לאוניברסיטה רשמית, קיבל את השם אוניברסיטת ואסדה.


=== כובע אקדמי ===
מייסד האוניברסיטה, אוקומה, רצה ליצור כובע מיוחד שאותו יחבשו התלמידים, וישמש סימן זיהוי ללומדים במוסד, בכל מקום בו יהיו. חייט מומחה מטקשיאמה הוזמן לצורך העניין, ותוך שלושה ימים הגיש את עבודותו. התוצאה היא כובע מרובע, שבתוכו מוטבע שם התלמיד, מסלול לימודיו, חותם האוניברסיטה והכיתוב "אנו מאשרים כי זהו תלמיד בואסדה." כך משמש הכובע סימן זיהוי, ולמעשה, סמל יוקרה. עיצוב הכובע מוגן בזכויות יוצרים.‏


=== קמפוסים ===

הקמפוס הראשי של אוניברסיטת ואסדה נמצא בשכונת נישי-ואסדה שברובע שינג'וקו. מלבד זאת, לאוניברסיטה מספר קמפוסים נוספים ברחבי יפן:
קמפוס ואסדה (ראשי, קמפוס ואסדה-נישי לשעבר): שינג'וקו, טוקיו.
קמפוס טויאמה: שינג'וקו.
קמפוס נישי-ואסדה (קמפוס אוקובו לשעבר): שינג'וקו.
קמפוס ניהונבאשי: צ'ואו, טוקיו.
קמפוס היגשיפושימי: נישיטוקיו, טוקיו.
קמפוס טוקורוזאווה: טוקורוזאווה, סאיטאמה.
קמפוס הונג'ו: הונג'ו, סאיטאמה.
קמפוס קיטָקיושו: קיטקיושו, פוקואוקה


=== בתי ספר ===


== מתקני האוניברסיטה ==


=== אודיטוריום אוקומה ===
מעט לאחר מותו של אוקומה ב-10 בינואר 1922, החלה הנהלת האוניברסיטה בתכנון אודיטוריום על שמו. המבנה בן שלוש הקומות מכיל 1,435 מקומות ישיבה, בעוד האודיטוריום המשני, השוכן מתחת לפני הקרקע, מכיל 382 מקומות ישיבה. לשמאל האודיטוריום שוכן מגדל שעון בן שבע קומות או 38 מטרים. הפעמונים שבראש המגדל נשלחו מבולטימור, מרילנד, דרך תעלת פנמה.
חלונות עגולים הקבועים בגג האודיטוריום מייצגים את השמש, את הירח, ואת תשעת כוכבי הלכת, ומסמלים את ההרמוניה של היקום. האודיטוריום נחנך ב-20 באוקטובר 1927, באיחור של חמש שנים, לאחר שהעבודה התעכבה בשל רעידת האדמה הגדולה בקאנטו ב-1923.
מבנה האודיטריום והספרייה שלצדו נבחרו באפריל 1999 נכנסו לקטגוריית המבנים ההיסטוריים, במסגרת תקנות הנוף של מטרופולין טוקיו, שנועדו לשמר מבנים המייצגים את ההיסטוריה ואת התרבות של העיר. בנוסף, האודיטוריום עצמו הוא אחד מנכסי התרבות של יפן החל מ-2007.


=== גן אוקומה ===
הגן, המעוצב בסגנון משולב יפני ומערבי, ממוקם בסמוך לאודיטוריום אוקומה, והוא שוכן על אדמות שהיו שייכות בעבר למצודאירה סאנוקי, דאימיו מתקופת אדו. אוקומה עצמו תכ