מארק רוטה (בהולנדית: Mark Rutte; נולד ב-14 בפברואר 1967) הוא פוליטיקאי הולנדי, המכהן משנת 2010 כראש ממשלת הולנד. הוא מנהיג מפלגת הימין "מפלגת העם לחופש ודמוקרטיה" (Volkspartij voor Vrijheid en Democratie - VVD) בהולנד מ-2006.


== ביוגרפיה ==
רוטה סיים ב-1992 תואר שני בהיסטוריה מאוניברסיטת ליידן. במקביל ללימודיו היה חבר בכיר במטה הצעירים של מפלגת VVD. לאחר מכן כיהן במספר תפקידי ניהול בכירים בחברת "יוניליוור", ובמקביל התקדם במסגרת המפלגה. כיהן כסגן שר‏ התעסוקה והרווחה של הולנד (2002-2004), ולאחר מכן כסגן שר החינוך, התרבות והמדע (2004-2006). ב-2003 נבחר לבית הנבחרים ההולנדי במסגרת מפלגת VVD.
ב-27 ביוני 2006 נבחר רוטה לראשות מפלגת VVD, אך המפלגה בראשותו הפסידה בבחירות הכלליות שנערכו באותה שנה, ואיבדה שישה מושבים בבית הנבחרים. בבחירות שנערכו ב-6 ביוני 2010 הפכה מפלגתו לגדולה ביותר בבית הנבחרים, עם 31 מושבים מתוך 150. לאחר תקופה ארוכה שנדרשה להקמת הממשלה בראשותו, הרכיב רוטה ממשלת מיעוט והפך לראש הממשלה ב-14 באוקטובר 2010. במהלך מערכת הבחירות וגם לאחריה, הועלתה נגדו ביקורת בשל שיתוף הפעולה שלו עם מנהיג המפלגה הימנית "מפלגת החופש", חרט וילדרס.‏ בממשלה שהוקמה סוכם כי מפלגת החופש תתמוך בקואליציה מבחוץ, ולא תקבל תיקים בממשלה.
שנה וחצי לאחר מכן נאלץ רוטה להודיע על פיזור הממשלה, ב-23 באפריל 2012, לאחר כישלון הדיונים על תקציב הצנע שהציע בעקבות המשבר הכלכלי באירופה.‏ בבחירות שנערכו ב-12 בספטמבר באותה שנה זכתה מפלגתו שוב ואף הגדילה את כוחה בבית הנבחרים ל-41 מושבים. רוטה הקים את ממשלתו השנייה ב-5 בנובמבר באותה שנה, יחד עם מפלגת העבודה 