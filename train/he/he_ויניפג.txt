ויניפג (באנגלית: Winnipeg, ) היא עיר הבירה של פרובינציית מניטובה שבקנדה ואחת הערים החשובות בקנדה. ויניפג ממוקמת בדרום המחוז במקום בו נפגשים המגן הקנדי והערבות והיא העיר הגדולה ביותר במחוז זה.


== היסטוריה ==
בשנת 1738 סייר דלה ורדרי, איש צבא קנדי ממוצא צרפתי הקים במקום עמדה שנזנחה מאוחר יותר בשם המבצר האדום. נקודות נוספות הוקמו לאורך הנהר האדום על ידי החברה הצפונית מערבית וחברת מפרץ הדסון.


== מזג אוויר ==
מזג האוויר בקיץ נוח ונעים. טמפרטורת היום הממוצעת היא 26 מעלות בחודש יולי. החורף בוויניפג נחשב לאחד החורפים הקרים בקנדה - ממוצע טמפרטורות היום הוא 12.7 מתחת לאפס בחודש ינואר, אך בימים מסוימים הטמפרטורות יכולות להגיע לכ-40 מעלות מתחת לאפס, ועם אפקט הרוח אף לכ-55 מעלות מתחת לאפס.


== הקהילה היהודית ==
ככלל, היהודים שהגרו לוויניפג היו יהודים פשוטים אשר דבקו מאוד בזהותם היהודית אולם שילבו בה את גישת ההשכלה. בשנת 1891 נוסד בעיר תלמוד תורה שנדד בין מבנים שכורים‏. בשנת 1911 למדו בתלמוד תורה כ-250 תלמידים. בשנת 1907 הגיע לעיר הרב ישראל כהנוביץ שבמהרה נחשב לרבה הראשי של מערב קנדה עד מותו בשנת 1945. ביחד עם הרב ישעיה הלוי הורביץ שהגיע לעיר בשנת 1921 הוא הקים סמכות כשרות מרכזית. בסגנונו הוא דמה לרבני המזרחי והיה מקורב לרבני שיקגו שהעדיפו גישה אחדותית על פני מאבקים דתיים. גישה זאת הביאה מדי פעם לטענות נגדו מצד יהודים חרדיים אשר הביאו את הרב חיים צבי חרסון בשנת 1931 ואת הרב מאיר שורצמן בשנת 1940 להיות לרבנים בעיר‏. בשנת 1943 היו בעיר שבע קהילות אורתודוקסיות וקהילה קונסרבטיבית אחת‏. בשנות ה-30 של המאה ה-20 יצא בעיר עיתון ביידיש בשם "Israelite Press", שיצא פעמיים בשבוע‏. כבר בתחילת שנות ה-50 של המאה ה-20 ניכרה ירידה גדולה בנוכחות בבתי כנסת והרב ישעיה הלוי הורביץ כתב: "יש לנו בתי כנסיות די והותר, ואיזה מהם עומדים להסגר לדאבונינו, מפני הליכת דור הישן ומניעת התפלה מדור החדש"‏.
בשנת 1927 תרמו יהודי ויניפג מיליון דולר לרכישת אדמות עמק חפר בידי יהושע חנקין.
בוויניפג כיום (2010) כ-16,000 יהודים, רובם חילוניים או לא מעורבים בקהילה. הקהילה האורתודוקסית קטנה מאד. מאז שנות ה-70 עזבו את ויניפג יותר מ-10,000 יהודים ועברו לערים גדולות יותר.
כ-90% מיהודי העיר מתגוררים בחלקה הדרומי וזאת לאחר שעד סוף המאה העשרים רובם התגוררו בחלקה הצפוני של העיר, שבו עדיין יש מבנים יהודיים רבים, אשר שימשו כבתי כנסת ומרכזי פעילות יהודיים. בסמוך לבית הכנסת ברחוב הרפורד הממוקם בצפון העיר, ישנו עדיין מקווה טהרה פעיל לנשים. סיבת המעבר נעוצה ככל הנראה, בעובדה שהאזורים הדרומיים נחשבים יוקרתיים יותר ובעלי אוכלוסייה אמידה ואיכותית יותר.
בוויניפג בית ספר יהודי קהילתי (Gray Academy), שנוצר מאיחוד כל בתי הספר היהודיים בעיר. בבית הספר היו עם פתיחתו ב-1997 כ-1000 תלמידים. כיום (2011) לומדים בו כ-650 תלמידים. יש לו בית ספר תאום בישראל מקיף דנציגר בקריית שמונה. בין בתי הספר מתקיים קשר חם ורציף במסגרת שותפות ביחד ובשנים האחרונות נערכים חילופי משלחות נוער בין בתי הספר.
בעיר ישנו מרכז ללימודי יהדות (JEWISH LEARNING CENTRE) המנוהל על ידי חב"ד. במרכז ישנם מקוואות טהרה לנשים ולגברים ואף גן-ילדים ובית הספר לבנים ובנות עד כיתה ח.
ראש העיר בשנים 2004 - 2014, סם כץ, הוא יהודי, ואף נולד בעיר רחובות שבישראל. ויניפג חתומה בהסכם "ערים תאומות" עם הערים הישראליות באר שבע וגן יבנה.


== נקודות ציון בעיר ==
ה"מינט" (Mint) היא המטבעה הלאומית של קנדה, בה מוטבעים סוגי מטבעות רבים. מספר מדינות שונות משתמשות בשירותיה.
הנהרות רד (Red) ואסיניבוין (Assiniboine) הם שני נהרות החוצים את העיר. לאורכם ישנה טיילת ארוכה בה ניתן לטייל ולחצות את העיר לאורכה ולרוחבה.
ה"פורקס" (The Forks) הוא אזור מפגש הנהרות רד ואסיניבוין. בפורקס ישנו שוק, מספר מסעדות ומזח.
רחוב מיין הוא אחד מהרחובות הראשיים בעיר יחד עם רחוב פורטייג'. במפגש הרחובות מצוי מרכז קניות תת-קרקעי. מספר מרכזים דומים ומעברים תת-קרקעיים המחברים ביניהם ובין ביניינים ש