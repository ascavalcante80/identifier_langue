טויוטה (יפנית: トヨタ自動車‏; אנגלית: Toyota) היא חברה יפנית לייצור כלי רכב. היא מייצרת את המותגים טויוטה, לקסוס וסאיון, ושולטת ביצרנית הרכב היפנית דייהטסו. היא אחת משתי יצרניות הרכב הגדולות בעולם (ביחד עם ג'נרל מוטורס) ומעסיקה מעל 330 אלף עובדים. החברה נחשבת למובילה עולמית בשיטות פיתוח וייצור, ושיטת Toyota Production System שפותחה בה, חוללה מהפכה בתעשיית הרכב והשפיעה גם על תעשיות אחרות‏.
מאז שנת 2008 זכתה החברה 6 פעמים בתואר "יצרנית הרכב הגדולה בעולם"‏‏.


== שנים מוקדמותעריכה ==

טויוטה הוקמה בספטמבר 1933 כחטיבה חדשה של חברת טויודה, שעסקה בייצור מכונות אריגה לטקסטיל. מנהל החטיבה הראשון היה קישירו טויודה, בנו של מייסד החברה. המנוע הראשון של החטיבה פותח בשנת 1934, והמכוניות הראשונות (מודל A1 ו-G1) הוצגו בשנת 1935. בשנת 1936 החל הייצור הסדרתי של המכונית הראשונה, מודל AA.
חטיבת הרכב הפכה לחברה נפרדת בשנת 1937, ושמה שונה לטויוטה. באותה שנה הוקם המפעל הראשון של החברה לייצור רכב בעיר קורומו שביפן. במהלך מלחמת העולם השנייה החברה עסקה בעיקר בייצור משאיות עבור הצבא היפני, ומפעליה לא הופצצו על ידי בעלות הברית. בשנת 1947 החל מחדש יצור המכוניות הפרטיות, שנמכרו תחת השם טויופט (Toyopet). הדגם הראשון שנמכר תחת שם זה היה ה-SA. לאחר הכניסה לשוק האמריקאי הוחלט לשהפסיק את השימוש בשם זה, מכיוון שהוא יצר אסוציאציה לחיות מחמד (pet באנגלית). השם המשיך להיות שימושי בשווקים אחרים עד מחצית שנות ה-60.
בשנת 1956 הוקמה רשת סוכני המכירות.
בשנת 1958 החלו מכירות רכבי החברה בארצות הברית, שהסתכמו בסיום השנה במכירת 287 רכבים מדגם הקראון (Crown) וג'יפ לנד קרוזר אחד‏.
בשנת 1963 הקימה טויוטה את המפעל הראשון שלה מחוץ ליפן במלבורן, אוסטרליה‏.


== שנים מאוחרותעריכה ==
במהלך השנים החברה הקימה מפעלים מקומיים לייצור והרכבה בארצות הברית, בריטניה, צרפת, אוסטרליה, קנדה, אינדונזיה, פולין, דרום אפריקה, טורקיה, ברזיל, הודו, ארגנטינה, צ'כיה, מקסיקו ותאילנד. מכוניות משפחתיות קומפקטיות מיוצרות תחת השם "קורולה" משנת 1966, ונמכרו במעל 28 מיליון יחידות. מותג היוקרה לקסוס נולד בשנת 1989 כדי להתחרות בשוק האמריקאי במותגי היוקרה האירופאים כדוגמת מרצדס, BMW ואאודי. בעשור הראשון של המאה ה-21 החל טויוטה למכור את המותג לקסוס גם בשאר העולם.
מניות החברה נסחרות בבורסות של טוקיו וניו יורק.
ברבעון הראשון של 2007 מכרה טויוטה יותר מכוניות מג'נרל מוטורס, שהחזיקה בתואר יצרנית הרכב הגדולה בעולם מאז 1931‏, אולם בסיכום שנתי ג'נרל מוטורס עדיין החזיקה בראשות המכירות‏‏‏. ב-2012 חתמה טויוטה על הסכם שיתוף פעולה עם סובארו ויצירת דגם משותף - טויוטה GT86, שנמכר גם כסובארו BRZ.
ביולי 2012 ייצרה טויוטה את המכונית ה-200 מיליון‏. ובשנת 2013 יוצרה הקורולה ה-40 מיליון‏.


== לקסוסעריכה ==
 ערך מורחב – לקסוס

המותג לקסוס הושק בארצות הברית בינואר 1989 במטרה להתחרות במותגי היוקרה האירופאים כדוגמת מרצדס, ב.מ.וו ואאודי. הרכבים הראשונים החלו להמכר בספטמבר באותה שנה. בסיום 1990, השנה המלאה הראשונה, עמדו המכירות על למעלה מ-63,000 רכבים שנמכרו. בשנת 1992 זכתה לקסוס בתואר רכב היוקרה המיובא הנמכר ביותר בארצות הברית. לקסוס החזיקה בתואר רכב היוקרה הנמכר ביותר בארצות הברית במשך 11 שנים ברציפות (2000 - 2010).
בשנת 2005 יצרה טויוטה הפרדה ארגונית בינה ובין לקסוס, שהחל לפעול כמותג עצמאי. באותה שנה הוחל בשיווק דגמי לקסוס, שעד אז שווקו כדגמים מקבילים תחת השם טויוטה, גם ביפן.באפריל הציגה החברה את דגם ה-RX450h - הדגם הראשון של החברה שהונע באמצעות טכנולוגיה היברידית. כיום מוצעים כל דגמי החברה גם בגרסה היברידית.
המותג לקסס משווק בישראל מאז שנת 2006 על ידי חברת לקס מוטורס.


== הנעה חלופיתעריכה ==


=== הנעה היברידיתעריכה ===

בשנת 1993 הכריז איג'יי טויודה, נשיא החברה, הביע את דאגתו לעתיד תעשיית הרכב. בעקבות כך יושירו קימברה, סמנכ"ל המחקר ופיתוח יזם את פרויקט G21, שהחל לפעול בפברואר 1994. המטרה הייתה לייצר מכונית משפחתית קטנה בעלת וביצועים ומחיר הדומים למכוניות אחרות בקטגוריה ותהיה גם חסכונית באנרגיה. בשלב הראשון הוגדרה כמטרה ייצור מכונית משפחתית קטנה שתצרוך 50% מצריכת הדלק של הקורולה‏. בשנת 1995 הוצג בתערוכת הרכב של טוקיו דגם הפריוס, רכב המונע בטכנולוגיית (HSD(Hybrid Synergy Drive-הנעה היברידית, המשלבת מנוע בנזין עם מנוע חשמלי. ייצור הרכב החל באוקטובר 1997, בכך הפך הפריוס להיות הרכב ההיברידי הראשון שיוצר בייצור המוני. בשנים הראשונות נמכר הדגם רק ביפן, אך החל משנת 2000 הוא מופץ ברחבי העולם.
בשנת 2001 החלה החברה לייצר את הפריוויה בגרסה היברידית, בשנת 2005 החלה החברה לייצר את הג'יפ היילנדר בגרסה הברידית ובשנת 2006 נוספה גרסה הידרידית לקאמרי.
בשנת 2005 החלה טויטה לייצר גרסאות היברידיות גם לרכבי לקסוס, כשיצרה גרסה היברידית לדגם ה-RX. כיום כל הדגמים של החברה מוצעים גם כרכבים היברידיים. נכון ליולי 2015 נמכרו למעלה מ-7 מיליון רכבים היברידיים מתוצרת החברה, כמחציתם הם רכבים מדגם הפריוס. בנוסף לכך, נמכרו כ-800 אלף רכבים היברידיים מתוצרת לקסוס.‏.


== הנעה חשמליתעריכה ==
בין השנים 1997-2003 החכירה טויוטה בארצות הברית בליסינג את ה-RAV4 EV, דגם חשמלי לרכב הכביש-שטח של החברה.


== טכנולוגיה משולבתעריכה ==
הפריוס היא הרכב ההירידי הראשון שיוצר בייצור המוני, אך הצלחתו הגדולה הביאה עימה גם מתחרים, דוגמת ההונדה אינסייט. על מנת לשמר את מעמדה כמובילה החלה טויוטה בשנת 2007 לפתח את דגם הפריוס פלאג אין. הרכב הוא שילוב בין מנוע חשמלי עצמאי, הניתן לטעינה מרשת החשמל הביתית ומאפשר נסיעה לטווח של 24 ק"מ‏. בנוסף, קיים ברכב מנוע היברידי זהה לזה המותקן בפריוס הרגילה, פרט לסוג המצברים (ליתיון איון עם 56 תאים לעומת ניקל היידריד עם 168 תאים)‏. בין השנים 2007 – 2010 ערכה החברה מבחני לרכב במדינות שונות, ביניהן צרפת, בריטניה, ארצות הברית ויפן. הגרסה הסופית של הרכב הוצגה לראשונה בתערוכת פרנקפורט שהתקיימה בדצמבר 2011 ושיווק הרכב בעולם הוחל במהלך שנת 2012. נכון ליולי 2015 נמכרו בעולם למעלה מ-73 אלף רכבים מדגם זה‏


== ספורט מוטוריעריכה ==


=== אליפות הראלי העולמיתעריכה ===
טויוטה לקחה חלק באליפות העולם בראלי (WRC) בין השנים 1989–2001. הקבוצה זכתה 4 פעמים באליפות הנהגים עם דגם הסליקה (1990,1992-94) ופעמיים באליפות היצרנים (1993–1994). בשנת 1999 זכתה הקבוצה באליפות היצרנים עם הקורולה. בינואר 2015 הודיעה החברה על כוונתה לשוב ולהתחרות בסבב בעונת 2017 עם דגם של יאריס‏.


=== פורמולה 1עריכה ===
בשנת 2002 הקימה טויוטה את קבוצת פנסוניק טויוטה רייסינג (Panasonic Toyota Racing) שלקחה חלק באליפות הפורמולה 1. שלוש העונות הראשונות לא האירו פנים לקבוצה שסבלה מבעיות מכניות ומתאונות. בעונת 2005 חל שיפור בהישגי הקבוצה ובמהלכה הגיעה 5 פעמים לפודיום. בסיום העונה דורגה הקבוצה במקום הרביעי באליפות היצרנים עם 88 נקודות.
בעונות הבאות התקשה, שוב, הקבוצה להשיג נקודות ולא הגיעה לפודיום עד עונת 2008. בעונת 2009 שיתפה הקבוצה פעולה עם קבוצת בראון GP וסיימה אותה במקום החמישי. למרות ההצלחה היחסית, בסיום העונה הודיעה טויוטה כי היא מפסיקה את השתתפותה בסבב התחרויות‏


=== Nascarעריכה ===
בשנת 2004 הצטרפה טויטה לסבב מירוצי המשאיות של נסקאר (NASCAR Camping World Truck Series) עם דגם הטונדרה. בשנת 2006 זכה טוד בודני, נהג הקבוצה באליפות הראשונה. מאז זכתה החברה ב-4 אליפויות נוספות (2008, 2010, 2013, 2014). בעקבות ההצלחה בסבב המשאיות הצטרפה הקבוצה בשת 2007 גם לתחרויות בסבב מירוצי הנאסקר (Nascar Sprint cup) בארצות הברית.


== דגמיםעריכה ==

טויוטה מייצרת ברחבי העולם כ-60 דגמים בו זמנית, אך רק מעטים מהם מוצעים בכל שוקי העולם. רוב הדגמים מותאמים לדרישות ייחודיות של מדינה או קבוצת מדינות ונמכרים רק בהן. להלן רשימה חלקית של דגמי החברה:

