רחוב דאונינג מספר 10 (באנגלית: Downing Street‏ 10; ידוע לרוב בפשטות כ"מספר עשר", Number 10) היא כתובת מעונו הרשמי ומשרדו של ראש ממשלת בריטניה. הבית נמצא ברחוב דאונינג ברובע וסטמינסטר בלונדון.
הבית נבנה לפני כשלוש מאות שנה, הוא בעל שלוש קומות ויש בו כמאה חדרים. מעונו הפרטי של ראש הממשלה נמצא בקומה השלישית, ובקומת המרתף מצוי המטבח. הקומות האחרות משמשות למשרדים, אולמות כנסים וחדרי אוכל בהם מארח ראש הממשלה את מנהיגי העולם ואישים מכובדים אחרים. הבית נמצא סמוך לארמון וסטמינסטר, בו יושב הפרלמנט, ולארמון בקינגהאם.
המלך ג'ורג' השני העניק את הבית בשנת 1732 לרוברט וולפול, ראש הממשלה הראשון של בריטניה. באותם ימים המבנה היה מחולק לשלושה בתים, ואלו אוחדו על ידי הארכיטקט הבריטי ויליאם קנט למבנה הנוכחי.
למרות גודלו ומיקומו הנוח, בסמוך לבית הפרלמנט, מעטים מראשי הממשלה הראשונים גרו בו משום שהיה יקר לתח