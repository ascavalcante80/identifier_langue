מנזר וסטמינסטר (באנגלית: Westminster Abbey) וכנסיית פטרוס הקדוש, שהיא חלק מהמנזר, הם המקום שבו מוכתרים ונישאים מלכי אנגליה, ובהם קבורים רבים ממלכיה, ממנהיגיה, מסופריה וממדעניה של אנגליה.
המנזר והכנסייה נמצאים מערבית לארמון וסטמינסטר (בניין הפרלמנט הבריטי) ברובע וסטמינסטר בלונדון, אנגליה.


== היסטוריה ==
על פי המסורת נבנתה הכנסייה הראשונה במקום בשנת 616. אז היה האזור אי באמצע התמזה שנקרא "אי הקוצים". הכנסייה נבנתה במקום שבו ראו הדייגים שדגו בנהר את דמותו של פטרוס הקדוש. את המנזר בנה המלך אדוארד המודה בין השנים 1045 - 1065.
המנזר נבנה לראשונה בסגנון נורמאני, ונבנה מחדש בין השנים 1245 - 1517 בסגנון גותי אנגלו-צרפתי שהושפע מהסגנון גותי לוהב (Rayonnant) וכלל קמרונות בגובה 31 מטר, מהגבוהים באנגליה. הבנייה מחדש החלה בתקופת הנרי השלישי והסתיימה בתקופת הנרי השביעי שבנה את קפלת הגבירה (שבנייתה הסתיימה בשנת 1503 בסגנון גותי ניצב). במנזר ניתן לראות קמרונות מניפה האופייניים לתקופה הגותית האנגלית המאוחרת. קמרונות אלה מגיעים לשיא מורכבותם בקפלת הגבירה.
הנרי השמיני הלאים את המנזר ואת יתר המנזרים באנגליה ב-1534 אך לא הרס אותו, בשל מסורת הכתרת המלכים בו. המנזר נותר סגור עד 1540. בשנים 1546-1556 שימש המנזר כקתדרלה.
מאז 1579 מוגדר המבנה כבעל מעמד של Royal peculiar, כלומר מבנה דת המצוי בבעלות ישירה של הכתר, ולא של הבישוף המקומי.
המגדלים המערביים של המנזר נבנו בין השנים 1722 ו-1745 על פי תכנונו ותחת פיקוחו של סר כריסטופר רן.
חלון הרוזטה הצפוני הוצב ב-1722 ומתאר את 12 השליחים למעט יהודה איש-קריות. חלון הרוזטה הדרומי, לעומת זאת, נחנך רק ב-1902.
במלחמת העולם השנייה, במהלך הבליץ, נפגע אחד מאגפי הכנסייה.
ההכתרה האחרונה בכנסיית וסטמינסטר התרחשה ב-1952 ובה הוכתרה אליזבת השנייה, מלכת הממלכה המאוחדת. לצורך כך נבנו בכנסייה יציעים מעץ שהגדילו את קיבולת הכנסייה מ-2,000 איש ל-8,000 (בישיבה). יציעים אלו פורקו לאחר ההכתרה.
אונסק"ו הכריז בשנת 1987 על הכנסייה ועל ארמון וסטמינסטר הסמוך כאתר מורשת עולמית.
ב-1995 הושלמו עבודות תיקונים, שיפוצים ושחזורים בכנסייה.
ב-29 באפריל 2011 נישאו בכנסייה הנסיך ויליאם, דוכס קיימברידג' וקתרין, דוכסית קיימברידג'


== המלכות ==
מאז חג המולד בשנת 1066 שבו הוכתר במנזר ויליאם הכובש למלך אנגליה הוכתרו כל מלכי אנגליה במנזר. היוצאים מן הכלל היו אדוארד החמישי ואדוארד השמיני שלא הומלכו כלל. נהוג שהארכיבישוף מקנטרברי מכתיר את המלך.


== קברים בכנסייה ==
אדוארד השלישי בנה את המנזר מחדש לכבוד המלך אדוארד המודה - קדוש נוצרי. לאחר מותו נקבר הנרי השלישי במנזר, ואחריו נקברו במקום רוב מלכי אנגליה, למעט הנרי השמיני, צ'ארלס הראשון וכל המלכים שמלכו מאז המלך ג'ורג' השני, שנקברו בטירת וינדזור.
בני האצולה נקברו בצדי הכנסייה, ופשוטי העם נקברו במנזר עצמו. במהלך השנים נקברו במנזר מדענים, סופרים, פוליטיקאים ומשוררים.
אוליבר קרומוול נקבר בכנסייה, אך הוצא ממנה בהוראת צ'ארלס השני.


=== מרכז הכנסייה ===
קבר הלוחם האלמוני של בריטניה
צ'ארלס דרווין
בן ג'ונסון
דייוויד ליווינגסטון
סיר אייזק ניוטון


=== האולם הצפוני ===
ויליאם יוארט גלאדסטון
ויליאם פיט האב
ויליאם פיט הבן
ויליאם וילברפורס


=== האולם הדרומי ===


==== פינת המשוררים ====
רוברט אדם
רוברט בראונינג
ויליאם קמדן
תומאס קמפבל
ג'פרי צ'וסר
צ'ארלס דיקנס
ג'ון דריידן
דייוויד גריק
ג'ון גאי
גאו