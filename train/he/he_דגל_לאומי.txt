דגל מדינה או דגל לאומי הוא דגל המסמל מדינה ומונף לרוב על ידי אזרחי אותה מדינה.
דגל המדינה מונף לרוב במוסדות ציבוריים, כמו בתי ספר ובתי משפט, וכמו כן בטקסים ממלכתיים ובחגים מסוימים, כמו בימי עצמאות. ספינות מניפות את הדגל הלאומי שלהן על מנת לסמל לאיזו מדינה הן שייכות.


== סמלי הדגלים ==

לרוב מורכב הדגל מסמלים וצורות המסמלים את ההיסטוריה של המדינה, את האידאולוגיה העומדת מאחוריה, את המוטו שלה וכן הלאה. לדוגמה, בדגל ישראל מופיעים סמלים יהודיים כמו מגן דוד וטלית, ובדגל ארצות הברית ישנם 50 כוכבים, המסמלים את 50 המדינות של ארצות הברית. לעתים דומים דגלים לאומיים אחד לשני - דגל מונאקו ודגל אינדונזיה ודגל פולין, דגל אירלנד ודגל חוף השנהב, דגל ניז'ר ודגל הודו, דגל רומניה ודגל צ'אד זהים זה לזה, ואילו דגל הולנד ודגל לוקסמבורג נבדלים זה מזה רק בשוני קל בגוון. כמו כן, לעתים מופיע דגל לאומי של מדינה אחת בדגלה הלאומי של מדינה אחרת (ראו לדוגמה את דגל בריטניה בדגליהן של אוסטרליה או ניו זילנד).

אזרחי המדינה רוחשים כבוד רב לדגל הלאום: כאשר דגל לאומי מונף יחד עם דגלים אחרים, הוא יורם ראשון ויורד אחרון. כאשר הוא מונף בין דגלים של מדינות אחרות, הוא לרוב יהיה במרכז. תליית דגל לאומי הפוך היא לרוב סימן מצוקה. הורדת הדגל לחצי התורן נחשבת לסימן של אבל לאומי. נהוג להקפיד כי הדגל לא יגע בקרקע. עם זאת, שריפת דגל לאום היא מעשה מחאה: בישראל היא אסורה ונחשבת לפגיעה בסמלי השלטון ואילו בארצות הברית היא חוקית.


== צבעי הדגלים ==
רוב דגלי העולם מורכבים מ-3 צבעים, כאשר הרכב הצבעים הנפוץ ביותר הינו: כחול, לבן ואדום צבעי המהפכה הצרפתית (הטריקולור) אשר מסמלים את הדמוקרטיה. צבעים אלה מופיעים בדגלי: צרפת, ארצות הברית, רוסיה, סרביה, הולנד, קרואטיה, סלובניה, סלובקיה, צ'ילה, בריטניה ועוד.
הצבע האדום נמצא בדגלים רבים ומסמל בדרך כלל את המאבק לעצמאות, סימן לדם.
צבעי הדגלים דומים באזורים שונים כגון:
הצבע הכחול נפוץ בארצות צפון אמריקה ואמריקה התיכונה.
הצבע הירוק נפוץ במזרח התיכון בארצות אסיה ואפ