וולגוגרד (ברוסית: Волгогра́д,  - "עיר הוולגה") היא עיר מרכזית ברוסיה השוכנת על גדות נהר הוולגה, ומשמשת כמרכז תעשייתי גדול. העיר משמשת גם כבירה מחוזית ועיר הגדולה של מחוז וולגוגרד. וולגוגרד שוכנת על גדותיו המערביים של נהר הוולגה ומכאן שמה. אורכה של העיר מצפון לדרום הוא 80 ק"מ.
בעבר נקראה העיר "סטלינגרד", על שמו של יוסיף סטלין, בעיר זו ובסביבתה התחולל קרב סטלינגרד שהיה אחד הקרבות המכריעים במלחמת העולם השנייה.
העיר היא מרכז תעשייתי ותחבורתי חשוב. בתחילת שנת 2010 הורחב שטח העיר במקצת, וכתוצאה מכך מונה אוכלוסיית העיר כיום מעל מיליון תושבים. בעיר נמצאות 5 אוניברסיטאות ומוסדות להשכלה גבוהה נוספים.


== היסטוריה ==
האזור עבר לשליטת נסיכות מוסקבה בשנת 1556 עם כיבוש של חאנות אסטרחן. העיר נוסדה ב-2 ביולי 1589, אם כי כבר בשנת 1579 קיים תיעוד אודות פלוגה בת 50 חיילים ששמרה על הדרכים בעונות הקיץ.
בשנים 1589 עד 1925 נקראה העיר צאריצין (ברוסית: Царицын, ), ובין 1961-1925 נקראה סטלינגרד (ברוסית: Сталинград, ), על שמו של סטלין, מנהיג ברית המועצות.


=== צאריצין ===
מלחמות גדולות הן חלק מההיסטוריה של העיר, כאשר כבר בשנת 1670 העיר נכבשה על ידי מורדים קוזאקים בהנהגתו של סטפן ראזין ופעם נוספת (שנת 1774) בהנהגתו של ימליאן פוגצ'וב. מיקומה האסטרטגי בדרום רוסיה על נהר הוולגה, הפך אותה לעיר נמל חשובה במהלך המאה ה-19. בסוף אותה מאה חיו בעיר כ-85 אלף בני אדם.
בשנת 1862 העיר חוברה למסילת רכבת, אמצעי תחבורה החשוב והמודרני ביותר בימים ההם, מה שתרם לפריחתה. בשנת 1872 נבנה התיאטרון הראשון בעיר ובשנת 1907 הקולנוע הראשון.
במהלך מלחמת האזרחים ברוסיה צאריצין הייתה תחת שליטה של הסובייטים החל מנובמבר 1917. בשנת 1918 העיר כותרה על ידי כוחות הצבא הלבן בהנהגתו של האטמאן פיוטר קרסנוב. שלוש התקפות שלהם נהדפו על ידי הצבא האדום אך בשנת 1919 העיר נכבשה על ידי הצבא הלבן בהנהגתו של אנטון דניקין שהחזיקו בה עד שנת 1920. בשנת 1925 הוחלף שמה לסטלינגרד על שמו של יוסיף סטלין.


=== סטלינגרד ===
בתקופת שלטונו של סטלין בברית המועצות הפכה העיר לעיר תעשייה ותחבורה גדולה וחשובה. בשנת 1930 החל לייצר את תוצרתו מפעל הטרקטורים שהיה בין פרויקטי הדגל של תוכנית החומש הראשונה ותרם רבות לפיתוח העיר. העיר הותקפה בעוצמה על ידי הנאצים במהלך מלחמת העולם השנייה. מתקפה ששיאה הגיע בשנת 1942, כאשר הנאצים נכנסו אל תוך העיר ושם, לאחר קרבות קשים הובסו באחד הקרבות החשובים והקשים במלחמה, קרב סטלינגרד.
לאחר מפלתם של הגרמנים בקרב סטלינגרד הפכה לעיר הגיבורים. בשנת 1967 נבנה פסל אמא מולדת על גבעת מאמייב, האתר החשוב והעקוב מדם במלחמה. הפסל, המנציח את הקרב הקשה, מתנשא לגובה 52 מטרים ובזמנו היה הפסל הגבוה בעולם.
בשנת 1961 שמה של העיר שונה לוולגוגרד.


=== וולגוגרד ===

כחלק מהצעדים לדה-סטליניזציה וצמצום פולחן האישיות, ממשלת חרושצ'וב החליטה על שינוי השם לוולגוגרד ("עיר הוולגה") ב-1961. הצעד ספג וממשיך לספוג ביקורת עד היום ובתקופת קונסטנטין צ'רניינקו ובשנות שלטונו של פוטין הוצע להשיב לעיר את שמה הסטליניסטי, זכר לקרב העקוב מדם. אולם חרף תמיכה עממית שינוי השם אינו זוכה לתמיכה רחבה בקרב הממשל הרוסי.
במאי 2007, בבחירות לראשות העיר ניצח המועמד הקומוניסטי רומן גרבניקוב, שהפך לראש העיר הצעיר ביותר ברוסיה (בן 32 בהיבחרו).
בינואר 2013 מועצת העיר החליטה על שינוי שם העיר ל"סטלינגרד" למשך ששה ימים בשנה, ואלה התאריכים שבה שם העיר משונה אוטומטית לשם הסטליניסטי: 2 בפברואר (סיום קרב סטלינגרד), 9 במאי (יום הניצחון), 22 ביוני (תחילת מבצע ברברוסה), 23 באוגוסט (תחילת קרב סטלינגרד), 2 בספטמבר (הניצחון על יפן), 19 בנובמבר (תחילת מבצע אורנוס). בנוסף, כ-50,000 איש חתמו על כתב עתירה לנשיא רוסיה, בבקשה לשנות את שם העיר באופן קבוע ל"סטלינגרד".


==== העיר כיעד לפיגועי טרור ====

כאחת הערים הגדולות ביותר בדרום רוסיה, סמוך לחבלי צ'צ'ניה ודאגסטן, העיר מהווה יעד לארגוני טרור מוסלמים מצ'צ'ניה ואינגושטיה‏‏‏‏. כך למשל, ב-24 באוגוסט 2004 מטוס מדגם טופולב Tu-134 של טיסה 1353 של וולגה-אוויה אקספרס יצא ממוסקבה לוולגוגרד אך התפוצץ באוויר והתרסק כתוצאה מהתפוצצות מחבלת מתאבדת. 34 נוסעים ותשעה אנשי צוות נהרגו. באותו היום טיסה של חברת סיביר איירליינס שיצא לסוצ'י התפוצצה וכל 46 האנשים שהיו במטוס נהרגו‏.
ב-21 באוקטובר 2013, קציני ביון רוסיים דיווחו כי מחבלת מתאבדת התאבדה באוטובוס נוסעים בעיר תוך שהיא הורגת 5 אנשים ופוצעת עוד 17 אחרים. יום למחרת דווח על זיהויה של המחבלת כ"אלמנה שחורה", ניידה אסייאלובה, מדאגסטן‏.
ב-29 בדצמבר מחבלת מתאבדת התאבדה בתחנת הרכבת וולגוגרד 1, סמוך לעמדת הבידוק הביטחוני, תוך שהיא הורגת 16 אזרחים. יום לאחר מכן, התפוצץ מחבל מתאבד בטרוליבוס בעיר, מותיר מאחוריו הרס ו-15 אזרחים הרוגים.


== כלכלה ==
וולגוגרד המודרנית נשארה עיר תעשייה חשובה. בעיר ישנם מפעלים רבים לזיקוק נפט, ספנות, תעשיית פלדה, יצור אלומיניום, מפעלים ליצור כלי רכב ועוד. מעט צפונית לעיר שוכנת תחנת כוח הידרואלקטרית וולגה שהיא הגדולה באירופה לייצור חשמל ממים.


== תחבורה ==
וולגוגרד היא צומת דרכים חשוב לרכבות. העיר מחוברת דרך מסילת ברזל למוסקבה, סרטוב, אסטרחן, הקווקז, סיביר, אוקראינה ושאר אירופה. תעלת הוולגה-דון מוסיפה לחשיבותה של העיר מבחינת ספנות. התעלה מחברת את שני הנהרות הגדולים: הוולגה והדון בתעלה יכולות לעבור ספינות עם מטען של עד 5,000 טונות. כביש 40 האירופאי, הכביש הארוך באירופה שמתחיל בקאלה, צרפת ומסתיים בעיר רידר, קזחסטן עובר דרך וולגוגרד. גם כביש M6 המחבר את מוסקבה לים הכספי עובר בעיר. נמל תעופה הבינלאומי וולגוגרד משרת את כל תושבי האזור ומציע טיסות לרוב הערים הגדולות של רוסיה ומספר ערים באירופה.


== ספורט ==
אולימפיה וולגוגרד ורוטור וולגוגרד משחקות בליגה ה