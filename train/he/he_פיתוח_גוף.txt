פיתוח גוף הוא משטר של תרגילים שנועדו לפתח את שריריו של אדם, ולחטב את גופו.
כפעילות תחרותית, מטרת פיתוח הגוף היא להציג את מסת השרירים, גודלם וחיטובם, באופן האומנותי, הסימטרי והאסתטי ככל האפשר. לצורך כך נדרש מפתח הגוף לשימוש באימוני משקולות, במכשירי אימון ובתרגילי התנגדות אחרים, באופן קבוע ואינטנסיבי, שניתן לתארו כאימון ספורט.‏


== הגדרת התחום ==
פיתוח גוף ברמה תחרותית מחייב אימון במשך מספר שנים, וכולל ביצוע תרגילי אימון משקולות, באופן יומיומי, מפרך ואינטנסיבי, במקביל למשטר תזונה קפדני במיוחד, והקפדה על שעות שינה סדירות וממושכות. מפתחי גוף רבים משתמשים בתוספי מזון שונים, ולעתים אף בסטרואידים אנבוליים ובחומרים אחרים. השימוש על בסיס קבוע בסטרואידים אנבוליים בתחום פיתוח הגוף הוא אחד הגורמים לכך שהוא אינו יכול להיות מוכר כספורט אולימפי.
הגדרת התחום כמקצוע ספורט אינה ברורה מאליו למתבונן, הרואה את "תחרויות פיתוח הגוף", בהן מופיעים המתעמלים על במה, כשגופם מרוח בשמן, והם מציגים לקהל את שריריהם בתנוחות קבועות שונות. אולם למעשה, עיקר הפעילות הספורטיבית נעשית על ידי האדם עצמו, במשך מספר שנים, ביחידוּת בחדר הכושר. בניגוד לתחרויות מוכרות אחרות, רק התוצאה הסופית נבחנת בטקס בסוף התהליך, ולא התהליך עצמו.‏ ‏
הגדרתו של תחום פיתוח הגוף התחרותי כענף ספורט, שנויה במחלוקת. מצד אחד, אין ספק כי התחום מתמקד באמנות עיצוב הגוף והאסתטיקה. על כן הוא עשוי להיחוות כסוג של אמנות או "תחרות יופי". מצד שני, אורח החיים המאפשר הגעה למראה הרצוי מחייב אימוני ספורט (משקולות והתנגדות) אינטנסיביים וקשים באופן קבוע. כתבי עת מקצועיים, כדוגמת Sports Med‏ המתמחה ברפואת ספורט, מתייחסים לתחום כאל ענף ספורט. ‏


== תחרויות פיתוח גוף ==
ספורטאי פיתוח הגוף מתחרים בתחרויות מקומיות, ארציות ובינלאומיות. התחרות החשובה בענף זה היא מר אולימפיה. במהלך התחרות מציגים מפתחי הגוף את גופם בפני צוות השופטים, הבוחן לא רק את גודלו ועיצובו, אלא גם את הפרופורציות בין השרירים, בנוסף גם את החיטוב והייבוש של המתחרה ואת מסת השריר והחיטוב בפלג הגוף התחתון (רגליים).
על כל מפתח גוף מקצועי לשמור על תזונה נכונה במהלך כל השנה, במיוחד לפני תחרויות, להתאמן זמן רב במכון הכושר וכן להקפיד על מספר שעות מנוחה.
טרם עלייתם לבמה, המתמודדים מורחים על גופם שמן מיוחד, המשווה לגופם מראה שזוף על מנת להדגיש את שריריהם ככל האפשר.


=== קריטריונים לשיפוט ===
במסגרת השיפוט בתחרויות פיתוח הגוף, מוערכים שישה פרמטרים:‏
גודל מסת הגוף
רמת אחוז השומן בגוף / חיטוב
סימטריה ופרופורציה בין חלקי הגוף השונים
דגש על שרירי הרגליים והיחס לפלג גוף עליון בהתאמה
אסתטיקה גופנית
רמת הצגת השרירים וההופעה הכללית.


=== קטגוריות השיפוט ===
תחרויות פיתוח גוף נערכות לרוב בשבע קטגוריות לגברים, לפי משקל, ובקטגוריה נוספת לנשים. קטגוריות משקל הגוף בתחרות הן:
עד 65 קילוגרם
עד 70 קילוגרם
עד 75 קילוגרם
עד 80 קילוגרם
עד 85 קילוגרם
עד 90 קילוגרם
מעל 90 קילוגרם
משקל הגוף של כל מתחרה ייבדק בערב שלפני התחרות. בעת השקילה יש ללבוש מכנסי ספורט בלבד. מתמודד שמשקלו הוא מעל הקטגוריה בה הוא מבקש להתחרות, יקבל כ-30 דקות להגיע למשקל הדרוש.


== שימוש בתוספים ==


=== תוספי מזון ===
על מנת להתפתח ולספק לגוף את המרכיבים הדרושים לו ולסייע לו בבניית השריר, בשריפת שומן, בקבלת אנרגיה ועוד - צורכים מפתחי הגוף (בעיקר המקצוענים) תוספי מזון. לעתים אלו תוספים לא חוקיים כגון סטרואידים.
מגוון המוצרים הרחב (המשמש גם אנשים שאינם עוסקים בפיתוח הגוף) כולל:
אבקות לעלייה במסה (גיינרים)- אבקות עשירות בקלוריות המסייעות לעליה במשקל. אלו חשובות בעיקר לאנשים רזים או לבעלי חילוף חומרים מהיר. אבקות אלו מכילות בעיקר פחמימות וחלבונים.
אבקות חלבון - מספקות כמות גדולה של חלבונים לאנשים החסרים את כמות החלבונים הנדרשת וכן כתחליף לארוחה. את המוצר לוקחים בדרך כלל לאחר אימון הכוח על מנת לספק לגוף את כמות החלבונים הנדרשת לבנייה מחודשת של השריר. יתרונן העיקרי של אבקות החלבון הוא בהיותן נוחות לשימוש וצריכה וכמכילות חלבון מפורק חלקית ומהיר אשר נספג במהירות, יחד עם זאת אין חלבון זה שונה מחלבון הניתן להשיג מכל מקור אוכל אחר כגון קוטג' או טונה.


=== סטרואידים ===
הסטרואידים אינם משמשים אך ורק לפיתוח הגוף אלא גם לטיפול במגוון רחב של בעיות בריאותיות: שיקום נפגעי תאונות, טיפול בתת משקל, בלימת דלקת, חלבונים לא תקינים, בניית רקמת עצמות, שיפור מצבי הרוח, זירוז החלמה וצמיחה.
ספורטאים משתמשים בסטרואידים (במינון ובכמויות מסוימות) על מנת לשפר את יכולתם. השימוש בסטרואידים מסייע בפיתוח כוח מוגבר, הגדלת נפח השרירים, התאוששות מהירה של השריר לאחר אימון, הפחתת באחוזי שומן ועלייה בקצב ההזעה. בפרט, בקרב מפתחי גוף, צריכת סטרואידים מאפשרת אימון הכולל יותר סטים, מספר חזרות רב יותר ומשקלים כבדים יותר.
תופעות לוואי שליליות בשימוש בס