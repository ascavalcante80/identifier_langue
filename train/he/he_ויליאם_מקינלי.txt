ויליאם מקינלי (באנגלית: William McKinley;‏ 29 בינואר 1843 - 14 בספטמבר 1901) היה נשיאה העשרים וחמישה של ארצות הברית. הוביל את המדינה אל מלחמת ארצות הברית-ספרד, שבה השתלט הצבא האמריקני על מושבות ספרדיות בים הקריבי ובאוקיינוס השקט. מקינלי נרצח בעת כהונתו על ידי ליאון צ'ולגוש. קודם להיותו נשיא היה מושל מדינת אוהיו וחבר בית הנבחרים של ארצות הברית.


== ביוגרפיה ==


=== נעוריו ותחילת דרכו ===
מקינלי נולד בניילס שבאוהיו לוויליאם וננסי מקינלי. בלידתו הוא נקרא ויליאם מקינלי הבן, אך התוספת לשמו הוסרה על ידו לאחר מות אביו. משפחתו היא בעלת שורשים סקוטים-אירים שהיגרה לצפון אמריקה בשנת 1743. סבו, ג'יימס מקינלי, התיישב באוהיו לאחר שלחם במלחמת 1812 תחת פיקודו של ויליאם הנרי הריסון. אביו של מקינלי, ויליאם מקינלי האב (1807 - 1892), עסק בסחר בברזל, ואמו, ננסי (1809 - 1897), ניהלה את משק הבית באדיקות דתית. מקינלי היה השביעי מבין שמונת ילדיהם וגדל בעיירה ניילס עד גיל עשר, כשאז עברו הוריו להתגורר בעיירה הסמוכה פונלנד. בשתי ערים אלו הוא התחנך בבתי הספר הציבוריים המקומיים. בשנת 1852 הוא החל בלימודים בסמינר העירוני בפונלנד, שבו שימש כנשיא אגודת הדיבייט, ולאחר מכן עבר לפנסילבניה. בשלב מסוים נאלץ מקינלי לנטוש את לימודיו בשל תשישות, וכשרצה מאוחר יותר לחזור לספסל הלימודים נמנע ממנו הדבר עקב מצבה הכלכלי הירוד של משפחתו. בשנים 1860 - 1861 הוא הורה בבית ספר המקומי ולאחר מכן עבד כפקיד בשירות הדואר העירוני. בהשפעת אמו, שהייתה שייכת לקהילה הנוצרית מתודיסטית, היה מקינלי קרוב במהלך חייו לכנסייה המתודיסטית; היה אחראי על בית הספר של ימי ראשון בעיר קנטון שבאוהיו ושימש גם כנשיא הסניף המקומי של ימק"א.
בשנים 1861 - 1865 שירת מקינלי ביחידת חיל רגלים ה-23 של אוהיו ולחם במלחמת האזרחים האמריקנית, תחילה כטוראי ולבסוף כמייג'ור. עד 1862 הוא לקח חלק בקרבות שהתקיימו בווירג'יניה המערבית. קידומו מדרגת סמל לדרגת קצין התבצעה לאחר שהפגין אומץ לב בעת קרב ודאג לאספקה עבור החיילים הלוחמים בחזית. לאחר מכן הוא שימש כמפקד פלוגה, תחת פיקודו של רתרפורד הייז, וחודשים ספורים לאחר מכן (בפברואר 1863) קודם בשנית. תוך כדי הלחימה באוהיו ביולי 1864 נע מקינלי תחת אש כבדה כדי להעביר פקודות אל חיילים בחזית שבווירג'יניה ולמחרת היום קודם לדרגת קפטן. במרץ 1865 הוענקה לו דרגת המייג'ור על ידי מפקדו הייז. הוא סיים את שירותו כעבור ארבעה חודשים. בשנים 1866 - 1867 למד מקינלי משפטים בניו יורק, אך לא סיים את לימודיו. באוהיו הוא הוסמך באותה שנה לעריכת דין.


==== הקריירה הפוליטית ====
מקינלי עסק בעריכת דין בעיר קנטון שבאוהיו. בתקופה זו החלה מעורבותו בפעילות המפלגה הרפובליקנית. בשנת 1869 הוא נבחר לשמש בתפקיד התובע המחוזי של מחוז סטארק. הוא הפסיד בהתמודדותו לכהונה נוספת ולאחר סיום תפקידו, בשנת 1871, חזר לעסוק במקצוע באופן פרטי. באותה שנה, ב-25 בינואר, הוא נישא לאידה סקסטון. לאחר מות אמה של רעייתו היא החלה לסבול מהתקפי אפילפסיה ובמידה רבה הייתה נתונה תחת טיפולו של מקינלי.
בשנת 1876 נבחר מקינלי לחבר בית הנבחרים של ארצות הברית. כהונתו נמשכה בין השנים 1877 - 1883, עת הפסיד לג'ונתן ואלאס. הוא שב לכהן בשנית בין השנים 1885 - 1891. במהלך כהונתו הוא שימש יו"ר הוועדה לענייני חקיקה (1881 - 1883) ויו"ר הוועדה לענייני כלכלה (1889 - 1891). מיסוי גבוה נחשב בעיניו כאמצעי ראוי לסולם שכר סביר ועבור ייבוא. כיו"ר ועדת הכלכלה נחקקו על ידי תקנות המיסוי שזכו לכינוי "מיסוי מקינלי", על פיהן הועלו באופן חד המחירים לצרכן. תקנות אלו תרמו לאי היבחרו בשנת 1890, אם כי מקינלי שמר על פופולריות גבוהה במוסדות המפלגה. בשנים 1884 ו-1888 הוא היה ציר לוועידת המפלגה הלאומית ובשנת 1889 הוא התמודד על מועמדות המפלגה לתפקיד יו"ר בית הנבחרים.
בתום כהונתו נבחר מקינלי למשרת מושל אוהיו. הוא נבחר לתפקיד זה פעמיים וכיהן בו בין השנים 1892 - 1896. בשנת 1892 הוא העמיד עצמו לבחירה למועמד המפלגה הרפובליקנית לנשיאות ארצות הברית. בתפקידו כמושל הוא ביקש את התערבות חיילי המשמר הלאומי בסכסוכי עבודה ברחבי המדינה. בתחומים אחרים הוא מזוהה עם הטלת מס בלו על תאגידים, חקיקת תקנות בטיחות לעובדים בתחום התחבורה, וכן בהגבלתו את התנגדותם של מועסקים לאיגוד מקצועי.
בשנת 1896 נבחר מקינלי לנשיא ארצות הברית. הוא כיהן בתפקידו משנת 1897 ובשנת 1900 נבחר לכהונה שנייה. כחצי שנה לאחר השבעתו בשנית לתפקיד, נורה מקינלי על ידי ליאון צ'ולגוש. הוא נפטר כעבור שמונה ימים והוחלף על ידי סגנו, תאודור רוזוולט.


=== ההתנקשות בחייו ומורשתו ===

בתקופה זו היה האנרכיזם המיליטנטי בגאות באירופה. מעשים כרצח המלך האיטלקי אומברטו הראשון, ואליזבת, נסיכת בוואריה לבית הבסבורג, בשם הרעיון האנרכיסטי, השפיעו על רבים מבין המעמדות הנמוכים באירופה ומעבר לים. בארצות הברית נשאה האנרכיסטית האמריקנית-יהודייה, אמה גולדמן, נאומים חוצבי להבות בזכות עולם ללא מעמדות, ללא רעב וללא דיכוי ממשלתי.
בין האנרכיסטים ששמעו את נאומיה של גולדמן היה ליאון צ'ולגוש, בחור צעיר, בן למהגרים ממוצא פולני רוסי. ביום 6 בספטמבר 1901, כאשר ביקר מקינלי בתערוכה כל אמריקאית בעיר באפלו, ניגש צ'ולגוש אל שורת מקבלי הפנים, כשהוא חבוש בידו. בתוך התחבושת החביא צ'ולגוש אקדח, שבו ירה בנשיא מטווח 