זוולה (בהולנדית: Zwolle ) היא בירת מחוז אובראיסל שבמזרח הולנד. העיר שוכנת כ-120 קילומטרים צפונית-מזרחית לאמסטרדם.


== תולדות העיר ==
ממצאים ארכיאולוגים שנמצאו בקרבת העיר, מעידים על התיישבות באזור כבר בתקופת הברונזה. בתקופה הרומית ישבו באזור פרנקים סאלים.
העיר המודרנית נוסדה בסביבות שנת 800, על ידי סוחרים פריזים, חיילים לשעבר של קרל הגדול. שם העיר נגזר מהמילה Suolle, שפירושה "הר". שם זה ניתן לעיר כיוון שהיא ממוקמת על גבעה בין הנהרות המקיפים אותה; אייסל (IJssel), פכט (Vechte), וסוורטה ווטר (Zwarte Water). העיר שהוקמה על הגבעה נשארה יבשה גם כשעלו הנהרות על גדותיהם.
כנסיית סנט מיכאל בעיר, הוקמה במאה ה-15. הכנסייה עומדת על תילה עד היום, ובה במה מגולפת מפוארת המתוארכת לשנת 1620.
ב-31 באוגוסט 1230, העניק הבישוף של אוטרכט לזוולה זכויות עירוניות. בשנת 1294 הצטרפה זוולה לברית ערי הנזה, ובשנת 1361 הצטרפה למלחמתן בואלדמר הרביעי מלך דנמרק. לאחר שנחתם ב-1370 חוזה שטרלזונד, שהסדיר את זכויות סוחרי הברית מול דנמרק, התפתח משמעותית המסחר בין זוולה לסקונה שבשוודיה. השנים 1402-1450, היו תור הזהב של זוולה, והתמ"ג המקומי גדל פי שישה.
בחודשים יולי 1324 ואוקטובר 1361, הציתו אצילים מקומיים את העיר. לאחר השריפה ב-1324, נותרו רק תשעה מבנים על תילם.
בשנת 1911 היה בזוולה שוק דגים גדול, ושוק הבקר השני בחשיבותו בהולנד (אחרי רוטרדם). ענפי תעשייה נוספים שנפוצו בעיר הם: גידול ועיבוד כותנה, עיבוד ברזל, בניית סירות ועוד.
בליל ה-13 באפריל 1945 הצליח חייל קנדי בשם ליאו מייג'ור לשחרר את העיר מהנאצים לבדו. על מעשה זה קיבל את מדליית ההתנהגות המצוינת.
בשנת 2004 זכתה מסעדת דה ליברייה (De Librije) השוכנת בעיר, בשלושה כוכבי מישלן. המסעדה היא אחת משתי המסעדות היחידות בהולנד שזכו בדירוג הגבוה.


=== Blauwvingers ===
תושבי זוולה ידועים בכינוי Blauwvingers (אצבעות כחולות). מקור השם בשנת 1682 כשהתמוטט מגדל הפעמון שהיה בראש כנסיית סנט מיכאל. לעירייה לא היה כסף לשפץ את הכנסייה, והוחלט למכור את פעמוני הכנסייה לעיר השכנה; קמפן. כדי שעיריית קמפן לא תרוויח מהעסקה, דרשה זוולה מחיר גבוה במיוחד. כנקמה שילמה קמפן במטבעות ה"דיוט" העשויות מנחושת (שווי המטבע 1:160 גילדן). תושבי זוולה שרצו להיות בטוחים שקיבלו את מלוא הסכום, ספרו את כל הכסף עד שאצבעותיהם הפכו כחולות מהנחושת.


== תחבורה ==
זוולה היא עיר מרכזית ברשת הכבישים הלאומית, ומשמשת כשער לצפון הולנד. בכביש A28 המקשר בין אוטרכט וחרונינגן, ארבעה מחלפים המשמשים את זוולה. הכביש המהיר A50, מקשר את זוולה לאיינדהובן.
כבישים נוספים הם N35, המתחיל ככביש טבעתי של העיר, וממשיך ככביש המ