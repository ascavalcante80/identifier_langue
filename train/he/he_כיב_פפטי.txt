כיב פפטי (באנגלית: Peptic Ulcer Disease) היא מחלה עם שכיחות של כ-10% עד 12% לאורך החיים, הנגרמת בשל כיב (בלטינית Ulcus ומכאן השם הלועזי של המחלה, אולקוס), כלומר תוצאת פגיעה של חומצה ופפסין ברצף של השכבה המצפה את הקיבה או את התריסריון (שכבת מוקוזה) והמביא לדלקת פעילה באזור. כיב בתריסריון נחשב מחלה שכיחה יותר מאשר כיב בקיבה, אף על פי שבניתוחים שלאחר המוות נמצא שיעור זהה של כיבים בקיבה ובתריסריון, ככל הנראה לאור העובדה שכיב קיבה הוא "שקט" יותר.
כיבים בתריסריון ובקיבה נגרמים בשל מספר סיבות. העיקריות שבהן הן הדבקה על ידי החיידק הליקובקטר פיילורי או שימוש בתרופות נוגדי דלקת שאינם סטרואידים כגון וולטרן, אדוויל ונורופן. קיימות גם סיבות נוספות ליצירת כיב, כגון תסמונת זולינגר אליסון או למשל עישון סיגריות, כאשר הטענה הרווחת בעבר לפיה קיום של סטרס מביא להיווצרות של כיב אינה מוכחת.
התסמינים הקליניים האופייניים הם תחושת כאב שורף באזור הבטן העליונה ("אפיגסטריום"), והטיפול בכיב פפטי לרוב נעשה באמצעות תרופות, כאשר מרבית הכיבים נרפאים בתוך חודשיים-שלושה ממועד אבחונם. פעמים רבות, המחלה היא קלה יחסית. עם זאת, ייתכנו סיבוכים מסכני חיים ואף מוות במצבים של כיבים מורכבים, ועל כן קיימת חשיבות לאבחון המחלה וטיפול בה. לפיכך, במקרים כמו קיא דמי או כאבי בטן חמורים, יש צורך בהתערבות וטיפול רפואי מהיר.
מספר הסובלים מכיב בגיל העמידה והזקנה הוא גדול ומגיע ל5%-10%, הוא פוגע בגברים יותר מנשים.


== פתופיזיולוגיה ==
השכבה המצפה את הקיבה (שכבת האפיתל) מורכבת מקפלים הקרויים רוגה - rugae, והמכילים בלוטות שונות, בהתאם למיקומן בקיבה. בלוטות אלו מפרישות, בין היתר, חומצה האחראית לפירוק ראשוני של המזון. הקיבה זקוקה למנגנוני הגנה על שכבת האפיתל המצפה אותה, היות שהיא חשופה כל העת לחומצה, מלחי מרה ופפסין, כמו גם זרם קבוע של חומרים חיצוניים שעלולים לפגוע ברקמה זו - כגון תרופות, אלכוהול וחיידקים. ניתן לתאר את שכבת ההגנה הזו כמורכבת על ידי שלושה חלקים, או שלוש שכבות:
השכבה הראשונה, או קו ההגנה הראשון, היא ריר המכסה את תאי האפיתל, כלומר זוהי שכבה פרה-אפיתליאלית. שכבה זו מורכבת מביקרבונט, פוספליפידים וריר, אשר מתפקדת כמגן פיזי-מכני מפני מולקולות שונות, לרבות יוני מימן. הריר עצמו מופרש על ידי תאי האפיתל המצפים את הקיבה ועיקר המרכיבים בשכבה זו הם מים. הביקרבונט גורם לכך שיש גרדיאנט של חומציות באופן בו ה-PH בחלל הקיבה הוא 1-2 (חומצי מאוד) ובתאי האפיתל הוא 6-7, כתוצאה מהפרשת הביקרבונט שהוא חומר בסיסי.
השכבה השנייה של ההגנה נמצאת בתאי האפיתל עצמם, אשר אחראים למספר מנגנוני הגנה - תאים אלו מייצרים חלבונים הקרויים heat shock proteins, המונעים התפרקות של חלבונים (דה-נטורציה של חלבונים) וכן מגנים על התאים מפני עליה בטמפרטורה, חומרים ציטוטוקסיים, או אוקסידנטים שונים. במידה ושכבת ההגנה הראשונה נפגעת, תאי אפיתל מסוגלים לנדוד כדי לשמר את האזור הפגוע - תהליך זה נקרא restitution והוא מתווך על ידי גורמי גדילה שונים.
השכבה השלישית של ההגנה היא שכבה תת-אפיתליאלית ומורכבת מגורמים שונים. כך למשל, המפתח ליכולת תהליך ה-restitution תלוי במערכת כלי דם מפותחת בתוך השכבה הסאב-מוקוזלית, (שבין היתר מזרימה ביקרבונט המביא לנטרול החומצה המופרשת על ידי תאים פריאטליים, בלעדיו תהליך ה-restitutionמתקשה להתרחש). פרוסטגלנדינים משחקים תפקיד חשוב בכל הקשור למנגנון ההגנה והתיקון של מוקוזת הקיבה. פרוסטגלנדינים מיוצרים מחומצה ארכידונית, בתהליך המתווך על ידי אנזים הקרוי COX. פרוסטגלנדינים אחראים לבקרה על הפרשת ביקרבונט וריר, מעכבים הפרשת חומצה וחשובים בשמירה על זרימת הדם ועל תהליך ה-restitution. האנזים COX מצוי בשני איזופורמים שונים - COX-1, ו-COX-2, כאשר COX-1 מבוטא ברקמות שונות כולל הקיבה, טסיות, כליות ותאי אנדותל, ואילו COX-2 קיים במצבי דלקת, ומבוטא במקרופאגים, תאי דם לבנים, פיברובלאסטים ותאי סינוביה. המפתח להבנה של אנזים זה קשור לאופן הפעולה של נוגדי דלקת שאינם סטרואידים אשר מעכבים את האנזים, ועל כן מביאים לירידה ברמות הדלקת אולם מנגד לפגיעה במוקוזת הקיבה, אחת מתופעות הלוואי הידועות של התרופות הללו, המעכבות את COX-1. מספר חומרים נוספים משמשים בשמירה על מנגנון ההגנה של תאי האפיתל - החומר NO - Nitric oxide משמש בשמירה על מוקוזת הקיבה כאשר האנזים NO synthase מופרש על ידי המוקוזה ומביא לגירוי הפרשת ריר, עליה בזרימת הדם ועוד. הורמונים שונים וכן תיווך של מערכת העצבים המרכזית מביאים גם הם לשימור מנגנון ההגנה, במגוון דרכים.


== הפרשת חומצה ==
חומצה הידרוכלורית ופפסינוגן הם שני מרכיבים אשר מסוגלים להביא לפגיעה בשכבת המוקוזה של הקיבה (אם כי לא ברור כל כך עדיין מהו התפקיד שיש לפפסין בפתוגנזה של מחלת הכיב הפפטי). תפקיד החומצה ההידרו-כלורית והפפסינוגן הוא בפירוק חלבונים, ספיגה של ברזל וויטמין B12 וכן הרג של חיידקים. הפרשת חומצה נעשית כל הזמן כאשר ייצור החומצה הוא בעיקר בלילה ורמותיו הנמוכות ביותר נרשמות בבוקר. גורמים המגרים את ייצור החומצה קשורים למערכת העצבים הכולינרגית (העצב התועה - ואגוס, למשל כאשר מריחים, רואים או טועמים מזון) וכן הפרשה של היסטמין מתאים שונים בקיבה - שלב המתבצע כאשר אוכל מגיע לקיבה ומביא לגירוי תאים הנקראים תאי G אשר בתגובה מפרישים גסטרין. הגסטרין פועל במספר מנגנונים, כאשר גם הרחבה של הקיבה מביאה לעליה בהפרשת גסטרין וייצור חומצה. השלב האחרון בהפרשת החומצה מתרחש כאשר מזון מגיע למעיים. במהלך תהליך זה של ייצור חומצה, פועלים גם גורמים הופכיים שמטרתם לבקר ולעכב הפרשת חומצה - חומרים אלו כוללים סומטוסטטין המופרש מתאי D, וכן כולציסטיקינין, סקרטין, סרוטונין ועוד. התא אשר מפריש חומצה נקרא תא פריאטלי - parietal cell, והוא מפריש גם חומר הנקרא intrinsic factor. תא זה מבטא מספר קולטנים (רצפטורים) – רצפטור להיסטמין, רצפטור לגסטרין, ורצפטור לאצטילכולין. היקשרות של חומרים אלו לרצפטורים הללו, מביאה לתהליך שבסופו יש הפעלה של משאבת מימן אשלגן - H+,K+-ATPase. התא הפריאטלי מבטא גם קולטנים שהיקשרות אליהם מביאה להורדה בייצור החומצה - כגון פרוסטגלנדינים, סומטוסטטין). החשיבות שבגילוי רצפטורים אלו וכן משאבת מימן אשלגן הובילה לייצור תרופות שמטרתן הורדת רמות החומצה (כגון תרופות החוסמות את משאבת מימן אשלגן, הקרויות גם proton pump inhibitors - PPI, ובשמן המסחרי - לוסק, אומפרזול וכו'). משאבה זו פועלת יחד עם אנזים, הנקרא H+,K+-ATPase, ואשר מעביר יוני מימן מהתא החוצה בתמורה ליוני אשלגן.


== סיבות להיווצרות כיב פפטי ==
הידבקות בחיידק הליקובקטר פיילורי
שימוש בתרופות ממשפחת נוגדי דלקת שאינם סטרואידים - NSAIDS
עישון סיגריות, מתח נפשי.
היסטוריה משפחתית - סיכון גבוה יותר אצל קרובי משפחה מדרגה ראשונה, קבוצת דם O
זיהומים אחרים - ציטומגלו, הרפס סימפלקס
שימוש בתרופות שונות - ביספוספנטים, כמותרפיה, פלביקס, מיקופנולטט מופטיל, אספירין.
מצבים שונים כגון איסכמיה, טיפול בקרינה, מחלות כגון סרקואידוזיס, מחלת קרוהן.


=== החיידק הליקובקטר פיילורי ===
 ערך מורחב – הליקובקטר פיילורי
החיידק H. Pylori הוא הגורם העיקרי למרבית המקרים של כיב פפטי. חיידק זה משחק תפקיד חשוב גם בהתפתחות של גידולי לימפומה בקיבה (mucosa-associated lymphoid tissue (MALT)) וכן אדנוקרצינומה בקיבה. עדיין לא ברור כיצד מביא חיידק זה לכיב בתריסריון, אם הוא מתמקם בקיבה בלבד. זהו חיידק גרם שלילי המתמקם בעיקר בעומק הריר המצפה את השכבה העליונה של תאי הקיבה - והוא מכיל שוטונים (פלגלות) ולרוב איננו חודר לתוך התאים עצמם. הגנום שלו מקודד כ-1500 חלבונים, כאשר חלבונים חשובים בהקשר זה כוללים את יכלתו לייצר urease - על ידי כך ניתן לייצר אמוניה מתוך אוריאה, ובעזרת האמוניה ניתן ליצור סביבה בסיסית בתוכה החיידק חי. חלבונים נוספים כוללים ציטוטוקסין הנקרא Vac A, וכן cag-PAI. שכיחות החיידק במדינות מתפתחות גבוהה יותר מאשר במדינות מפותחות, ככל הנראה לאור רמת סניטציה נמוכה יותר, כאשר במדינות מתפתחות במרבית המקרים ההדבקה מתרחשת עד גיל 20, ומקושרת לגורמי סיכון נוספים, כגון סטטוס סוציו-אקונומי נמוך והשכלה נמוכה (ולא גזע). ההדבקה היא מאדם לאדם (דרך לוע, צואה).
חיידק זה מכיל גנים וירולנטים (בעיקר - Cag A, pic B) אשר מביאים לפגיעה במוקוזה ומצליחים להימנע ממנגנוני ההגנה של הגוף. כך למשל, Cag A מונע מתאי חיסון מסוג CD4 T להתרבות וכן פוגע בפעילות של תאי דם לבנים מסוגים שונים. נוכחות של גורם וירולנטי זה מקושרת בשכיחות גבוהה יותר למחלת כיב פפטי כמו גם להתפתחות של נגעים טרום סרטניים (זאת לעומת זני חיידקים שאינם מכילים מרכיב זה). החיידק מביא לייצור אמוניה (על ידי אוראז) אשר גם היא פוגעת בתאי האפיתל, וכן מייצר פקטורים שונים המביאים להגעה של נויטרופילים ומונוציטים שבעצמם גורמים לפגיעה באפיתל (כלומר - זוהי פגיעה הנעשית על ידי מערכת החיסון בתגובה לניסיון להכחיד את החיידק). החיידק מייצר פרוטאזות ופוספוליפאזות אשר פוגעים בשכבה הרירית המצפה את תאי האפיתל, ויודע להיצמד לתאי האפיתל על ידי מולקולות היצמדות שונות.
טרם ברור התהליך שבו מביאה הדבקה בחיידק להיווצרות של כיב בתריסריון. ישנן כמה השערות - למשל, שזנים המביאים לכיב בתריסריון הם יותר וירולנטיים (אלימים), או שהמנגנון הוא באמצעות פגיעה משנית, ייצור יתר של חומצה המביאה לעליה בחומציות התריסריון וכן הלאה. עם זאת, עדיין קיים כיום מידע סותר באשר לתאוריות אלו ולסיכום ניתן לציין שהאפקט הסופי של הדבקה בחיידק על מערכת העיכול קשור בממצאים הפתולוגיים - דלקת בקיבה (גסטריטיס) באזור האנטרום מקושרת יותר עם כיב בתריסריון, בעוד שדלקת בקיבה המערבת את הקורפוס הקיבתי נוטה להתפתח יותר לכיב בקיבה, אטרופיה ולאחר מכן קרצינומה.


=== נוגדי דלקת שאינם סטרואידים ===
 ערך מורחב – נוגדי דלקת שאינם סטרואידים
תרופות אלו הן בין התרופות הנצרכות כיותר כיום והמשמשות לאינדיקציות שונות, ביניהן הורדת דלקת, חום וכאבים. תופעות הלוואי המקושרות למערכת העיכול יכולות לנוע מתחושה לא נוחה בבטן ועד לסיבוך חמור של מערכת העיכול כגון התפתחות כיב שהביא לפרפורציה (קרע או חור) או לדימום ולעתים אף מוות. לרוע המזל, לא נמצא קשר בין כאבי בטן או אי נוחות בבטן ("דיספפסיה") לבין התפתחות של כיב - יתרה מכך, אצל מעל 80% מן המטופלים עם סיבוך חמור של כיבים לא היו תלונות קודם לכן שהצביעו על כאב בטן כלשהו. לאור האמור, יש חשיבות גדולה בזיהוי מטופלים הנמצאים בסיכון לפתח כיב המקושר לשימוש בתרופות הללו - בין גורמי הסיכון ניתן למנות גיל מבוגר, היסטוריה של כיב בעבר, שימוש בסטרואידים, שימוש בכמה תרופות ממשפחת ה-NSAIDS וכן שימוש בנוגדי קרישה תוך כדי, כמו גם קיומה של מחלה סיסטמית נוספת.
המנגנון בו מביאות תרופות אלו לגרימת כיב קשורות בפעילותן. כפי שצוין קודם לכן, פרוסטגלנדינים מהווים גורם חשוב בשמירה על שלמות המוקוזה וההגנה על תאי האפיתל. עיכוב יצור שלהם, פוגע בכמה דרכים:
פגיעה בתאי אפיתל (לאור ירידה בפרוסטגלנדינים) - מביאה לעליה בהפרשת חומצה וירידה בהפרשת ביקרבונט וריר ומגדילה את הסיכון לפגיעה בשכבת ההגנה ומכאן להיווצרות של כיב
פגיעה ישירה - במנגנון הקרוי ion trapping - הנגרם לאור "הילכדות" של תרכובות התרופות הללו בתאי האפיתל לאור גרדיאנט החומציות היורד, עובדה המעלה את הסיכון לכיב פפטי.
פגיעה ווסקולרית (כלי דם) - הגברת העימדון של כלי דם וכתוצאה מכך איסכמיה (בעיה באספקת הדם).


== מאפיינים של כיב בתריסריון ==
כיב בתריסריון הוא שכיח יחסית ופוגע בין 6% עד 15% מהאוכלוסייה, בקירוב, כאשר הגילאים לגילוי כיב כזה הם צעירים יותר בהשוואה לגילוי כיב בקיבה. בעשורים האחרונים נרשמה ירידה משמעותית בכל הקשור לסיבוכים הקשורים לכיב זה - הסיבה היא גילוי החיידק הקרוי Helicobacter pylori, אשר הטיפול באמצעות הכחדתו ("הטיפול המשולש" - בהמשך) הביא לשיעור ריפוי גבוה מן המחלה. בכמעט כל המקרים, הכיב מצוי בחלק הראשון של התריסריון המקורב לקיבה, ונדיר ביותר שכיב זה יתפתח למחלה ממארת. לעתים ניתן למצוא כיבים ענקיים, שגודלם עד 5-6 ס"מ, אולם לרוב גודל של כיב ממוצע עומד על כ-1 ס"מ, ועומקו יכול להגיע עד לשכבה השרירית - ה-muscularis propria. כיב בתריסריון יכול להתרחש בעיקר לאור הדבקה בחיידק H. pylori, או כתוצאה משימוש בתרופות ממשפחת ה-NSAIDS, דהיינו נוגדי דלקת שאינם סטרואידים (נורופן, וולטרן, אדוויל וכו'). אצל חולים אלו נמצאו, בין היתר, הפרעות שונות במנגנון הפרשות החומצה - במרבית המקרים נמצאה אצלם הפרשת יתר של חומצה וכן הפרשה מופחתת של ביקרבונט.


== מאפיינים של כיב בקיבה ==
כיב בקיבה מתרחש יותר לקראת העשור השישי לחיים, מעט יותר אצל גברים. בשונה מכיב בתריסריון, כיב בקיבה עלול להסתמן כהתחלה של תהליך ממאיר, ולכן גילוי כיב כאמור מחייב ביצוע ביופסיה. כיבים ממאירים נמצאים בעיקר באזור ה-fundus בקיבה. כיבים שפירים יותר ימצאו בחלק הקיבה המקורב יותר לתריסריון, והמאפיינים של כיבים שפירים אלו יהיו דומים במהותם לכיבי תריסריון לרבות מעורבות של החיידק. כמו בתריסריון, גם כיב בקיבה יכול להתרחש בעיקר לאור הדבקה בחיידק H. pylori, או כתוצאה משימוש בתרופות ממשפחת ה-NSAIDS, כאשר נעשתה קלסיפיקציה שלהם בהתאם למיקומם:
Type I - אלו הם כיבים הממוקמים בגוף הקיבה ומקושרים לרוב להפרשת חומצה מופחתת
type II - אלו הם כיבים הקיימים באזור האנטרום
type III - אלו הם כיבים הקרובים לשוער הקיבה - הפיילורוס (הקרוב לתריסריון) והם לרוב מלווים בכיבים בתריסריון וביצור נורמלי או גבוה של חומצה
type IV - אלו הם כיבים הנמצאים באזור הקרדיה והם מקושרים לרוב ליצור מופחת של חומצה.


== הסתמנות קלינית ==
כאבי בטן שלעתים קשה למקם אותם, "שורפים", אשר לפעמים מתוארים ככאב של רעב, מאפיינים חלק מן המצבים. כאב הנובע מכיב בתריסריון מתרחש לרוב כשעה וחצי עד שלוש שעות לאחר ארוחה, והוא מוקבל על ידי נטילת סותרי חומצה או אכילת מזון. הכאב מעיר משינה - בין חצות ל-3 בבוקר ברוב המקרים, ומפריע לאיכות החיים. כאב הנובע מכיב בקיבה שונה במאפייניו מכיב בתריסריון - הוא לרוב מחמיר באכילה, ומקושר בבחילות ובירידה במשקל. שוני בעוצמה או בפיזור הכאב על פני הבטן, כמו גם התחלה של סימנים נוספים כגון בחילות או הקאות, יכולים לרמז על מצב בו יש סיבוך של הכיב. כאב בבטן או חוסר נוחות בבטן אשר נהיה קבוע ולא מוקל יותר לאחר נוגדי חומצה או אוכל, או כאב אשר קורן לגב, יכול לרמז על כיב החודר ללבלב. כאב בטן פתאומי ומפושט יכול לרמז על פרפורציה (כיב אשר הביא ליצירת חור באיבר). יצוין, כי מרבית החולים המדווחים על כאב (דיספפסיה) אינם סובלים ממחלת כיב אלא מדיספפסיה פונקציונלית אשר גורמיה אינם ידועים.


== אבחנה ==
כיום, הגישה הראשונית לגבי חולה המתייצג בפעם הראשונה עם סימנים של כאב או חוסר נוחות בבטן (דיספפסיה), ולאחר שלילה של מחלות אחרות אשר עלולות לגרום לכך, היא לערוך בדיקה לא פולשנית להדבקה על ידי החיידק הליקובקטר פיילורי (בהמשך). במידה ויש עדות להידבקות, יש לתת טיפול אנטיביוטי משולב עם נוגדי חומצה, ולאחר 4 שבועות מהטיפול יש לברר באמצעות תבחין נשיפה האם החיידק הוכחד. במידה ואין עדות להדבקה בחיידק בבדיקה הראשונית, יש לתת טיפול תרופתי באמצעות נוגדי חומצה ולראות האם התסמינים הוקלו. אבחון הדבקה על ידי הליקובקטר פיילורי יכול להיעשות במספר דרכים - פולשניות ולא פולשניות. השיטות הפולשניות מחייבות ביצוע ביופסיה בקיבה והן מספקות מידע נוסף מלבד המידע על הדבקה בחיידק - כגון רגישות לאנטיביוטיקה (במידה ונלקחת תרבית) וכן מידע היסטולוגי של הרקמה. הבדיקות אשר אינן פולשניות הן בדיקות סרולוגיות, תבחין נשיפה ובדיקת אנטיגן החיידק בצואה. אצל חולים הסובלים מבעיות כיב חוזרות, יש לבחון רמות גסטרין בדם מאחר שלעתים מדובר בתסמונת זולינגר אליסון המאופיינת בהפרשת יתר של חומצה. הדמיה של כיב יכולה להיעשות על ידי בליעת בריום וצילום רנטגן או על ידי גסטרוסקופיה. בליעת בריום לרוב משמשת ככלי אבחנתי טוב בהדמיה של כיבים בתריסריון או בקיבה, אולם לאור העובדה שחלק מכיבי הקיבה עלולים להיות נגעים טרום סרטניים או אף סרטניים, כל איתור של כיב בקיבה על ידי בליעת בריום מחייב ביצוע גסטרוסקופיה ונטילת דגימה בביופסיה, כאשר גם במידה והתוצאה שלילית, יש לחזור על ביצוע גסטרוסקופיה לאחר חודשיים-שלושה. גסטרוסקופיה היא הכלי הטוב ביותר לאבחנה של כיבים, גם כיבים קטנים אותם בליעת בריום לעתים מפספסת.


== טיפול ==
הטיפול בכיב פפטי מתחלק לשניים - האחד, קשור בהפחתת החומציות ומתבצע על ידי תרופות נוגדות חומצה, והשני - קשור לגורמים אשר הביאו ליצירת הכיב- בין אם מדובר בטיפול אנטיביוטי שמטרתו הכחדת החיידק הליקובקטר פיילורי, או הימנעות מטיפול בתרופות מסוג NSAIDS למשל.


=== תרופות המעכבות חומצה ===
נוגדי חומצה הנקראים גם Antacids - כגון Tums (שמות אחרים - Mylanta, Maalox, Gaviscon) - תרופות אלו מנטרלות את החומצה ונלקחות כשעה או שלוש שעות לאחר האוכל כדרך להפיג תחושות של דיספפסיה. תרופות אלו הן תרכובות של אלומיניום הידרוקסיד או מגנזיום הידרוקסיד, במרבית המקרים, או לחלופין קלציום קרבונאט וסודיום ביקרבונט. כל אחת מהתרופות האלו יכולה להביא לתופעות לוואי כתלות בחומר הקיים בה - כך למשל, אלומיניום הידרוקסיד יכול לגרום לעצירות ולאובדן של זרחן, וכן להביא לפגיעה במערכת העצבים, בעוד שמגנזיום הידרוקסיד יכול להביא לצואה רכה ואסור לשימוש אצל חולים עם אי ספיקת כליות כרונית לאור חשש מיתר מגנזיום בדם. תרכובות מסוג סודיום ביקרבונט כלול להביא לבססת מטבולית, בעוד שתרכובות מסוג קלציום קרבונט עלולות להביא לתסמונת הנקראת milk-alkali syndrome - תסמונת זו מאופיינת ביתר סידן בדם ויתר זרחן בדם עם סיכוי ליצירת אבני כליה ואי ספיקת כליות תסמונת זו נקראה כך היות שמטופלים אשר סבלו מכיבים נהגו לצרוך חלב ונוגדי חומצה כאשר כתוצאה מעודף צריכה זה התפתחה התסמונת האמורה.
תרופות מקבוצת חוסמי הקולטן - H2 H2 receptor antagonists - כגון Cimetidine, Ranitidine, Famotidine, Nizatidine: תרופות אלו פועלות על ידי היקשרות לרצפטור להיסטמין כאנטגוניסט להיסטמין, ועל ידי כך מביאות לירידה משמעותית בהפרשה של חומצה. הטיפול באמצעות תרופות אלו כיום נעשה בעיקר במצבים שיש כיב פעיל, וכן יחד עם אנטיביוטיקה שמטרתה הכחדת החיידק H. pylori. תופעות הלוואי של תרופות אלו כוללות תופעות לוואי אנטי-אנדרוגניות המתבטאות בגניקומסטיה (רקמת שד אצל הגבר, זוהי תופעת לוואי הפיכה) וכן אימפוטנטיות, בעיקר אצל מטופלים המקבלים מינון גבוה של תרופות אלו ולאורך זמן רב. תרופות אלו פועלות על ציטוכרום P450 בכבד ומעכבות אותו ולכן אנשים המקבלים תרופות אחרות כגון קומדין או פנטואין למשל, צריכים להיות מנוטרים. תופעות לוואי נדירות אך הפיכות כוללות בלבול ועליה ברמות של אנזימי כבד, קראטינין ופרולקטין, כמו גם פאנציטופניה (ירידה של כל שורות הדם), אנמיה ומיעוט טסיות בדם.
מעכבי משאבת מימן אשלגן, בראשי תיבות PPI - Proton pump inhibitors (כגון Omeprazole, Lansoprazole, Rabeprazole, Pantoprazole, Esomeprazole ובשמותיהן המסחריים - אומפרדקס, לוסק, לנטון, נקסיום): תרופות אלו נקשרות באופן קוולנטי ומעכבות באופן בלתי הפיך את משאבת מימן אשלגן. תרופות אלו הן התרופות היעילות ביותר כיום לעיכוב הפרשת חומצה, ומביאות לעיכוב וירידה בהפרשת חומצה של מעל 95% לאחר נטילה של שבוע. זמן מחצית החיים של תרופות אלו הוא 18 שעות בערך, ולכן רמות החומצה חוזרות לקדמותן תוך יומיים עד חמישה ממועד הפסקת נטילת התרופה. כדי למקסם את פעילותן, יש לקחת את התרופות האלו לפני האוכל - בעיקר בבוקר, על קיבה ריקה, למעט תרכובות עם שחרור מושהה. אצל חולים אשר נטלו תרופות אלו נמצאו רמות קלות עד בינוניות של היפרגסטרינמיה (עליה ברמות גסטרין בדם) עם זאת לא נמצא קשר בין נטילת תרופות אלו לבין היווצרות של קרצינואיד. אחת מתופעות הלוואי שתוארה היא תהליך של ריבאונד בהפרשת החומצה לאחר הפסקת נטילתן, כלומר יתר הפרשת חומצה לאחר הפסקת נטילת תרופות אלו, המתבטאת בתלונות מחודשות על דיספפסיה או על רפלוקס - תלונות אלו תוארו אצל חולים ללא עדות להדבקה בחיידק H. pylori. על כן, ההמלצה היא להפחית בהדרגה את השימוש בתרופות אלו או להחליפן לתרופות מקבוצת חוסמי הקולטן H2. (אצל חולים עם הדבקה של H. pylori, תופעות הריבאונד האלו אינן מתרחשות לאור הירידה בהפרשת החומצה תחת הדבקה ב-H. pylori). תרופות אלו מעכבות גם את הציטוכרום P450 ולכן שימוש לאורך זמן יחד עם תרופות כגון קומדין, פנטואין ואחרות צריך להיות מנוטר. אחת התופעות שנצפתה בשימוש בתרופות PPI היא עליה בשכיחות של דלקת ריאות בקהילה וכן הידבקות בקולוסטרידיום דיפיצילה. תופעה נוספת כרוכה בשימוש משולב של תרופות אלו יחד עם פלביקס - הן PPI והן פלביקס מתחרות על אותו מיקום בציטוכרום P450, ועובדה זו הביאה לעליה בשכיחות של אירועים קורונריים. עם זאת, ההמלצה הקיימת כיום היא לשלב בין תרופות אלו במידה והמטופל נזקק הן לפלביקס והן ל-PPI, אולם ליטול אותן במרווח של 12 שעות האחת מהשנייה.
תרופות נוספות כוללות למשל סוקרלפט - Sucralfate - זוהי תרכובת שפועלת על ידי היקשרות לאזורי כיב פעיל ויצירת הגנה עליהם כמו גם עידוד ייצור של פרוסטגלנדינים והפרשת ריר וביקרבונט. אין לתת תרופה זו לחולים הסובלים מאי ספיקת כליות כרונית. תרכובות המכילות ביסמוט - כגון Bismuth subsalicylate (שם מסחרי בארץ - "קל-בטן") - פועלות באופן לא ידוע לצורך ריפוי הכיב, וכן משמשות להקלת תסמינים שונים במערכת העיכול. תופעות לוואי כוללות צואה שחורה, עצירות והשחרה של הלשון. תרופות אלו משמשות בין היתר בטיפול נגד החיידק H. pylori. אנלוגים לפרוסטגלנדינים כגון מיסופרוסטול (שם מסחרי - ציטוטק) הן תרופות הפועלות על מנגנון הריפוי עצמו, בדומה לפרוסטגלנדינים. תופעות לוואי כוללות בעיקר שלשול, והן אינן מאושרות לשימוש אצל נשים בהריון היות שהן מביאות להתכווצויות רחמיות ולהפלה.


=== טיפול תרופתי להכחדת H. pylori ===
מאחר שהדבקה בחיידק יכולה להיות נפוצה, אולם רק חלק מהנדבקים יפתחו כתוצאה מכך הפרעות שונות כגון כיב, גסטריטיס כרונית, לימפומה או קרצינומה, הטיפול להכחדת H. pylori ניתן כיום רק במספר מצבים ולא בכל תיעוד מקרי של הדבקה, כאשר העיקרי בהם הוא הכחדת החיידק בכל מצב בו ידוע על כיב פפטי קיים, ללא קשר לחומרת התסמינים או האם הכיב נמצא ברמיסיה. הטיפול יכול לכלול כמה קומבינציות שונות מאחר ששימוש בתרופה אחת בלבד לא הוכח כיעיל. הטיפול צריך להיות למשך 14 ימים, אף על פי שנעשו ניסיונות לטיפול מקוצר יותר שטרם הראו שיעורי הצלחה כמו הטיפול בן ה-14 יום. בין התרופות השכיחות ביותר ניתן למצוא אמוקסיצילין, מטרונידזול (פלג'יל), טטרציקלין, קלריתרומיצין ותרכובות ביסמוט וכן נוגדי חומצה. הטיפול יכול לכלול מתן של שלוש תרופות שונות (לרוב שני סוגי אנטיביוטיקה וסותר חומצה אחד, נקרא הטיפול המשולש), דוגמאות לטיפול משולש הן למשל מתן מטרונידזול + טטרציקלין + ביסמוט 4 פעמים ביום, טטרציקלין + קלריתרומיצין/מטרונידזול + ביסמוט פעמיים ביום, או לחלופין אומפרזול + קלריתרומיצין + מטרונידזול/אמוקסיצילין פעמיים ביום. כמו כן הטיפול יכול לכלול ארבעה סוגים של תרופות (שני סותרי חומצה ושני סוגי אנטיביוטיקה - נקרא הטיפול המרובע). תופעות הלוואי של הטיפול קשורות לתרופות עצמן - כך למשל, תופעות לוואי של שימוש באמוקסיצילין יכולות להיות שלשול, בחילה, הקאות, פריחה ותגובה אלרגית, ולעתים נדירות מצב הנקרא pseudomembranous colitis. בעיות נוספות כוללות עמידות של החיידק לאנטיביוטיקה - בעיקר נרשמה עמידות למטרונידזול אולם גם לשאר. במידה ויש כישלון טיפולי, אצל חולה אשר הקפיד לקחת את התרופות לאורך התקופה, הסיבה היא לרוב זן עמיד של החיידק לאנטיביוטיקה. במצבים אלו הצעד הבא הוא מתן טיפול מרובע - Quadruple therapy, או לחלופין שימוש בתרופות אחרות המאושרות לטיפול קו שני במחלה. יצוין, כי בין 15% עד 25% מן החולים שטופלו בטיפול הסטנדרטי, יישארו עם הזיהום החיידקי, ולכן אופציות טיפוליות נוספות שנבחנו הן טיפול עוקב - sequential therapy, הכולל מתן 5 ימים ראשונים טיפול ב-PPI ואמוקסיצילין ולאחר מכן 5 ימים נוספים של PPI וקלריתרומיצין עם טינידזול.


=== טיפול תרופתי בכיבים הנגרמים כתוצאה מ-NSAIDS ===
באופן כללי, הגישה לטיפול בכיב הנוצר כתוצאה משימוש בתרופות ממשפחת ה-NSAIDS כוללת את ריפוי הכיב וכן הפסקה של נטילת התרופות האמורות, במידה וניתן. במקרים מסוימים, המטופל חייב להמשיך לקחת תרופות ממשפחת ה-NSAIDS. ריפוי הכיב נעשה באמצעות תרופות ממשפחת מעכבי תעלת מימן אשלגן - PPI. טיפול מונע הוא טיפול הניתן במטרה להפחית ככל שניתן את תופעות הלוואי של תרופות ממשפחת ה-NSAIDS על הקיבה - כגון נטילת PPI (אומפרזול) או מיסופרוסטול למשל תוך כדי נטילת NSAIDS - טיפול זה נקרא "טיפול מגן על הקיבה" או gastric protection. איגוד הגסטרואנטרולוגיים האמריקני הוציא הנחיות לגבי טיפול מגן כאמור על פי חלוקה של המטופלים לכאלו עם סיכון גבוה למחלות קרדיו-ווסקולריות, וכאלו עם סיכון נמוך. למשל - חולים שאינם נמצאים בסיכון למחלות קרדיו-ווסקולריות ואינם משתמשים באספירין וכן אינם בסיכון לסיבוכים שונים במערכת העיכול, יכולים לקבל תרופות ממשפחת ה-NSAIDS ללא טיפול מגן על הקיבה, זאת לעומת חולים עם סיכון למחלות קרדיו-ווסקולריות וכן סיכון לסיבוכים במערכת העיכול אשר צריכים לקבל טיפול מגן. חולים שהם בקבוצות ביניים - למשל, חולים ללא בעיה לבבית צפויה אולם מועדים לסיבוכים הקשורים למערכת העיכול, צריכים לקבל טיפול בתרופות ממשפחת ה-NSAIDS שהן תרופות סלקטיביות (נגד COX2), או לחלופין טיפול בתרופה מסורתית ממשפחת ה-NSAIDS, יחד עם טיפול מגן.


== סיבוכים של מחלת כיב וניתוח ==
סיבוכים שונים של מחלת כיב יכולים דימום מהכיב (הסיבוך השכיח ביותר), פרפורציה (חור שנוצר כתוצאה מן הכיב), או חסימה- כלומר מצב בו הכיב חוסם את המעבר בין הקיבה לתריסריון. ניתוח הוא אמצעי לטיפול בסיבוכים אלו, כמו גם טיפול למצבים בהם הכיב לא מגיב לטיפול תרופתי, אם כי מגוון הטיפולים התרופתיים היום בשילוב עם אנדוסקופיה הביא לירידה משמעותית בצורך לניתוח של מחלה שאינה מגיבה לתרופות, ולכן כיום עיקר הניתוחים המתבצעים במחלת כיב פפטי קשורים לסיבוכי המחלה.


=== ניתוחים למקרים של סיבוכי מחלת כיב ===
דימום במערכת העיכול: זהו הסיבוך השכיח ביותר, הוא מתרחש אצל כ-15% מהמטופלים עם מחלת כיב ויותר נפוץ אצל מבוגרים, ככל הנראה לאור שימוש גבוה יותר בתרופות ממשפחת ה-NSAIDS בקבוצת גיל זו. חשוב לציין, כי במקרים לא מעטים הדימום מתרחש בלי אזהרה מו