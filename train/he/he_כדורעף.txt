כדורעף הוא ענף ספורט תחרותי ואולימפי של משחקי כדור, בו משחקות שתי קבוצות במגרש המורכב משני חלקים ואשר באמצעו עוברת רשת שמפרידה בין שני חלקי המגרש. המטרה במשחק היא לגרום לכדור לפגוע במגרש היריב, תוך העברתו מעל הרשת דרך תחום המעבר (האנטנות). כל קבוצה יכולה לגעת עד 3 נגיעות, מסוגים חוקיים מסוימים בכדור, כדי להעביר את הכדור לקבוצה השנייה מעל הרשת דרך תחום המעבר. גרסה נוספת של כדורעף היא כדורעף חופים.
תחרויות בין קבוצות כדורעף נערכות במסגרת ליגת כדורעף, במסגרת משחקי גביע, בתחרויות בינלאומיות ובטורנירים למיניהם.


== ההיסטוריה של הכדורעף ==
הכדורעף הומצא ב-9 בפברואר 1895, על ידי ויליאם ג. מורגן, אז מנהל החינוך הגופני בימק"א בעיר הוליוק, מסצ'וסטס. חוקי המשחק שהמציא מורגן נלקחו ממשחקים אחרים, כמו טניס וכדוריד. הוא קבע שיהיו 6 שחקנים לכל קבוצה, ושבאמצע המגרש תעבור רשת, והמטרה תהיה שהכדור יפגע בחלקה של הקבוצה היריבה.
ב-1947 נוסדה הפדרציה הבינלאומית לכדורעף. אליפויות העולם נערכו לראשונה ב-1949 לגברים וב-1952 לנשים. ב-1964 הצטרף המשחק למשחקים האולימפיים והחל משנת 1996 לאולימפיאדות התווספו תחרויות של כדורעף חופים.


== שדה המשחק והציוד ==

המגרש: גודלו של מגרש הכדורעף באולמות הוא 9 מטרים רוחב ו-18 מטרים אורך. בכדורעף חופים גודל המגרש הוא 8X16 מטרים. באמצע המגרש יש קו רוחבי המפריד את 2 החלקות של 2 הקבוצות. לכל קבוצה יש קו הנקרא "קו השלוש" או "קו ההתקפה" והוא נמצא 3 מטרים מקו האמצע. קו זה מחלק את השחקנים לקו הקדמי והקו האחורי. במגרש יש 6 עמדות. העמדות ממוספרות מ-1 עד 6, החל מהעמדה הימנית בקו האחורי נגד כיוון השעון. כלומר, עמדות מספר 4, 3 ו-2 הן בקו הקדמי ועמדות מספר 5, 6 ו-1 הן בקו האחורי.
כאשר קבוצה זוכה בנקודה, כשלפני כן הקבוצה היריבה הכתה מכת פתיחה, הקבוצה מבצעת חילוף של עמדה אחת בכיוון השעון הנקרא "רוטציה" או "סֶבֶב". שחקן בעמדה 2 עובר לעמדה 1, שחקן בעמדה 1 עובר לעמדה 6 ושחקן בעמדה 6 עובר לעמדה 5 וכך הלאה. השחקן בעמדה 1 פותח את מכת הפתיחה.
הכדור: הכדור עשוי מעטה עור או עור סינתטי וגמיש ובתוכו פנימית מגומי או חומר דומה. בתחרויות עולמיות יש רק סוג כדור אחד שבו אפשר להשתמש והוא מחברת MIKASA - MVA200
הרשת: רוחב הרשת הוא מטר אחד. בחלקה העליון ישנו פס בד לבן בולט בעובי של 7 סנטימטרים. משני צידי הרשת, במרחק של 9 מטרים בדיוק, ניצבות "אנטנות" המסומנות בקווקוו אדום לבן, והן מסמנות את תחומי המגרש מעל גובה הרשת.
גובה הרשת משתנה בהתאם לגיל ולמגדר השחקנים:
ליגות הבוגרים - גברים: 243 ס"מ.
ליגות הבוגרות - נשים: 224 ס"מ.
ליגות הנוער - 240 ס"מ.
ליגות הנערים - 235 ס"מ.
ליגות של תלמידים - הגובה של הרשת משתנה בהתאם למין ולקבוצת הגיל.


== מערכות ==
משחק כדורעף מורכב ממערכות. במשחקים רשמיים משחקים בשיטת הטוב מ-5 מערכות (הקבוצה הראשונה שמגיעה ל-3 מערכות מנצחת), במשחקי נוער וילדים ומשחקיים לא רשמיים משחקים לפעמים בשיטת הטוב מ-3 מערכות.
בכל מערכה הזוכה היא הקבוצה שמגיעה ל-25 נקודות עם הפרש של שתי נקודות, אך אם ישנו שיויון 24, ממשיכים לשחק עד שקבוצה אחת מגיעה ליתרון של שתי נקודות. במערכה האחרונה (החמישית בשיטת הטוב מ-5 או השלישית בשיטת הטוב מ-3) מנצחת הקבוצה הראשונה שמגיעה ל-15 נקודות בתנאי שיש יתרון של שתי נקודות. הקבוצות מחליפות חלקות אחרי כל מערכה ובאמצע המערכה המכרעת (כאשר אחת הקבוצות מגיעה ל-8 נקודות). בין המערכות ישנה הפסקה של 3 דקות ברוטו.


== נקודות ==
כל עבירה מזכה את הקבוצה היריבה בנקודה, ללא שום קשר לקבוצה שהכתה את מכת הפתיחה.
שיטה זו היא חדשה יחסית ובעבר היה נהוג שרק אם העבירה היא לזכות הקבוצה שהכתה את מכת הפתיחה היא זכתה בנקודה, ואילו העבירה היא לזכות הקבוצה שקיבלה את מכת הפתיחה היא ביצעה חילוף עמדות אך לא זכתה בנקודה. בשיטה הקודמת (שהייתה נהוגה עד 1999) שיחקו בכל המערכות עד 15 נקודות.
שיטת הניקוד הישנה עדיין נהוגה בכדורעף חופים, שבו משחקים בשיטת הטוב מ-3 מערכות של 21 נקודות.


== סוגי המכות ==

יש מספר סוגי מכות בכדורעף:
מכת פתיחה (סרב) - ישנם שני סוגי מכות פתיחה: מכת פתיחה תחתית ומכת פתיחה עילית.
תחתית מתבצעת כשהיד מכה את הכדור מלמטה כלפי מעלה, ועילית במצב שהכדור מוכה מלמעלה. ברמה תחרותית משתמשים כיום כמעט רק בפתיחה עילית כי היא יותר קשה לקבלה על ידי הקבוצה היריבה.
מכת סירב מוגשת בכדורעף אולמות תוך 8 שניות לאחר שריקת השופט, ובכדורעף חופים תוך 5 שניות.
מכת קבלה (תחתית) - נועדה לקבל כדור שהגיע בעוצמה מהקבוצה השנייה, ומגיע אל הקבוצה המקבלת בזווית, דהיינו נופל אל השטח של המקבלת. זוהי מכה ראשונה מבין 3 המכות של קבוצה. המכה מתבצעת במצב שכף יד על כף יד (מצב שהצד האחורי של יד אחת נמצא על הצד הפנימי של היד השנייה), והאגודל של היד התחתונה סוגר על היד העליונה, מרפקים נעולים והכדור צריך לפול במאוזן בין 2 האמות (בין המרפק וכף היד).
מכת הכנה/ הרמה/ הגשה - עילית - נועדה להכין כדור להנחתה, לאחר מכת הקבלה. המכה מתבצעת במצב שהידים מעל הראש פתוחות עושות מין צורת חצי כדור. ברגע שהכדור עומד ליפול לידיים דוחפים את המרכז של "החצי עיגול" כלפי חוץ.
מכת הנחתה - מתבצעת על ידי מכה חזקה ביד אחת מעל הרשת תוך כדי קפיצה, במטרה להעביר את הכדור לחלקת היריב.
מכת חור (טיפ) - מתבצעת על ידי מכה קטנה של האצבעות שמטרתה 'לשים חור'.
המכה היא חלשה אך מאוד מדויקת וקשה להגיע אליה.
חסימה - בלימת מכת הנחתה או כל כדור של שחקן יריב בשתי ידיים מעל הרשת. חסימה היא המצב היחיד שבו מותר להעביר את הידיים מעבר לרשת, והיא איננה נחשבת כנגיעה לצורך מניין 3 המכות המותרות (בכדורעף חופים חסימה נחשבת כנגיעה), וגם לשחקן החוסם מותר לאחר החסימה לגעת בכדור.

הצלה - מכה תוך כדי קפיצה קדימה אל הרצפה, נועדה למקרים שהכדור כמעט כבר פוגע ברצפה. צריך לתת מכה חזקה כדי להעיף את הכדור כמה שיותר גבוה אך כמה שיותר קרוב לסביבה שבה הוא עמד ליפול (מכה זו מותרת לביצוע עם כל חלקי היד בכל צורה רק שהיא תעזור למצב).
קפיצת הצלה מכונה 'קפיצת דולפין' (Dolphin Dive). צוללים אל הכדור ונותנים מכה.
כאשר חבר מהקבוצה שלך העיף את הכדור החוצה כל עוד הוא לא נחת על הרצפה או נגע בחפץ זר מותר לנסות להעביר אותו (הניסיון חייב להיות תוך כדי שלוש מכות והכדור חייב לעבור בין שתי האנטנות מעל הרשת במכה שאחרונה).
3 המכות שהוצגו אינן מתחייבות, אך מומלצות כדי שהמכה תהיה אפקטיבית. הנחתה מיד במכה הראשונה בעת קבלת כדור יכולה להיות טובה, אך רוב הסיכויים שלא תהיה מדויקת ולא מספיק חזקה. עדיף לפעול לפי שלושת השלבים (קבלה, הכנה והנחתה) כדי שההנחתה תהיה מדויקת וקשה לעצירה. אך הכול תלוי במצב, על פי ראיית המשחק צריך לדעת מתי 'לשים חור' או להנחית.
עם זאת, אם שחקן מזהה אופציה טובה להעברת הכדור עוד לפני המכה השלישית (ההנחתה) הוא יכול לנצל את ההזדמנות. למשל אם יראה "חור - חלון" (שטח מת שהקבוצה השנייה לא מגינה עליו) הוא יכול לנצל ההזדמנות ולהכות לשטח זה. ניצול אופציות יכול להיות גם במכה אחורית - כשהשחקן עומד עם הגב לרשת ומעביר את הכדור אחורה אל מעבר לרשת.


== הקבוצות ==
קבוצת כדורעף עולה למשחק עם שישה שחקנים. שישיית השחקנים המשחקים במשחק ראשונים נקראת "השישייה הפותחת". במהלך המשחק מוחלפים השחקנים המשחקים מספר רב של פעמים בשל מתן הזדמנות למנוחה.
קבוצה יכולה לכלול לכל היותר 12 שחקנים, מאמן, עוזר מאמן, מעסה ורופא. בכל קבוצה ניתן למנות עד שני שחקני 'ליברו'.


== מועדון כדורעף ==
מועדון כדורעף פועל לעתים כמועדון עצמאי, שעיסוקו בכדורעף בלבד, ולעתים במסגרת מועדון ספורט שבו נכללים ענפי ספורט נוספים.
במועדון כדורעף פעילות פעמים רבות קבוצות כדורעף אחדות, כגון קבוצת בוגרים וקבוצת נוער.
בכדורעף המקצועני, מועדון כדורעף הוא נכס הנמצא בבעלותו של משקיע, וכאשר מדובר בקבוצה מצמרת הליגה העליונה, מחירה עשוי להיות גבוה מאוד ולהגיע למיליוני שקלים.
טווח תקציבי מועדוני הכדורעף בעולם הוא רחב, ולרוב הוא תלוי באזור בו הם נמצאים. לרוב מועדונים מקצועיים זוכים ל"ספונסר", נותן חסות המפרסם על מדיהם את שמו ובתמורה נותן לקבוצה סכום קבוע. הכנסות נוספות מתקבלות ממכירת זכויות שידור, פרסום באצטדיונים במהלך המשחקים, מוצרים נלווים ומכירת כרטיסים למשחקים.
מועדונים חותמים עם שחקניהם על חוזי תעסוקה למשך מספר שנים תמורת משכורת, הכוללת גם בונוס בגין הישגים אישיים או קבוצתיים.


== ההגרלה ==
לפני המשחק השופט הראשי מבצע הגרלה לשם קביעת הפתיחה הראשונה במערכה הראשונה. מי שמנצח בהגרלה יכול לבחור: או את הזכות לפתוח או לקבל את חבטת הפתיחה (ניתן לבחור בקבלת מכת הפתיחה) או את אחת החלקות (את צד המגרש). המפסיד בהגרלה מקבל את האפשרות הנותרת. אם מגיעים למערכה חמישית מבצעים הגרלה נוספת כדי לקבוע שוב איזו קבוצה תהיה באיזה צד ולשם קביעת הפתיחה.


== פסילה\עבירה ==
הקבוצה היריבה מקבלת נקודה במקרים הבאים:
כאשר הכדור נופל בחלקת קבוצתך.
כאשר הוא מוצא בידי הקבוצה החוצה, מחוץ לתחומי המגרש.
כאשר שחקן הקבוצה נוגע ברשת או באנטנות תוך כדי פעולת משחק (פרט לנגיעה בחלק התחתון של הרשת).
כאשר הקבוצה הכתה בכדור יותר משלוש מכות, (חסימה אינה נספרת במנין המכות לצורך זה).
כאשר שחקן מכה שתי מכות רצופות בכדור, אלא אם המכה הראשונה היא חסימה.
כאשר שחקן פותח, יש להעביר את הכדור לצד הנגדי של הקבוצה השנייה.
כאשר שחקן פותח עובר או דורך על קו הרוחב של המגרש או המשכו בעת מכת הפתיחה או לפניה (מותר לנחות אחרי המכה בתוך תחום המגרש).
כאשר שחקן קו אחורי מנחית את הכדור מתוך תחום ההתקפה, שמסומן בקו מקביל לרשת במרחק 3 מטר ממנה, כשהכדור כולו נמצא מעל גובה הרשת , או מבצע פעולה אחרת המותרת רק לשחקני הקו הקדמי.
כאשר שחקן עובר עם כל הרגל או כל היד את קו האמצע מתחת לרשת (מותר לעבור לצד היריב מחוץ לרשת כדי להחזיר כדור).
כאשר שחקן קו אחורי מבצע חסימה או ליברו (ר' להלן) מבצע ניסיון חסימה או חסימה.
כאשר ישנה עבירת מיקום (עומדים בסדר לא נכון במגרש) של קבוצה.
כאשר ישנה עבירת חילוף מקומות: שחקן פותח (סרב) מכה פתיחה במקום שחקן אחר שאמור להכותה.
כאשר הכדור עובר מעל מסך. מסך - אנשים המנופפים עם ידיהם כדי להסתיר את מעוף הכדור או כאשר שחקנים מסתירים את השחקן הפותח (סרב) על ידי עמידתם.
כאשר שחקן דורך בתוך תחומי המגרש בזמן מכת הפתיחה.
כאשר השופט הראשי מוציא כרטיס צהוב על התנהגות חצופה.
כאשר שחקן קדמי מנחית כדור מתוך תחום ההתקפה כשהכדור כולו נמצא מעל גובה הרשת שהוצא מאצבעותיו של שחקן הליברו מתוך תחום ההתקפה.
כאשר שחקן שנמצא בקו קדמי מנחית כדור שבא ממכת פתיחה שנמצא כולו מעל גובה הרשת.
כאשר הכדור פוגע בשחקן ואז הכדור מועף ונוגע באדם או גוף זר.
כאשר שחקן מבצע סחיבה\משיכה - הכדור נתפס לו בידיים ולא מוצא מהידיים במהירות.
כאשר השופט הראשי שורק לאישור מכת פתיחה, יש לשחקן הפותח 8 שניות לפתוח. אם עברו 8 השניות ישנה עבירה.
כדור ההגשה (הסרב) עובר לקבוצה שזכתה בנקודה האחרונה.
במקרה שיש עבירה דו צדדית יתבצע כדור חוזר. במקרה שיש החזקה בו זמנית בכדור מעל הרשת של שחקני שתי הקבוצות אין 'כדור מוחזק' וממשיכים לשחק.


== חוקים נוספים ==


=== פסק זמן ===
בכל מערכה, כל קבוצה זכאית לבקש שני פסקי זמן. כל פסק זמן אורך 30 שניות בדיוק ומתבצע מחוץ לתחומי המגרש המסומנים.
בליגה העולמית, ישנם שני פסקי זמן טכניים נוספים כשאחת הקבוצות מגיעה לשמונה נקודות ולשש עשרה נקודות במערכות הראשונה עד הרביעית - במערכה החמישית אין פסקי זמן טכניים.


=== חילופי שחקנים ===
כדי לבצע חילופי שחקנים, אין להיכנס לפני שיצא השחקן המוחלף. יש לעמוד על קו השלוש במגרש, להחזיק שלט ובו מספרו של השחקן המוחלף, והשחקן המוחלף מקבל את השלט ויוצא ונותן אותו למזכירות. במשחקים רשמיים מותרים עד 6 חילופי שחקן למערכה. שחקן שפתח במערכה והוחלף רשאי לחזור לשחק רק במקום השחקן שהחליף אותו, וזה אינו יכול להיכנס לשחק פעם נוספת באותה מערכה.


== תפקידים ==


=== ליברו ===
שחקן מיוחד הרשאי לשחק רק בקו האחורי. הוא יכול להיכנס ולצאת באופן חופשי במקום אחד השחקנים בקו האחורי בכל הפסקה בין הנקודות במשחק. ליברו אינו רשאי להנחית את הכדור (קרי: להכות את הכדור אל מגרש היריב מעל גובה הרשת), לבצע ניסיון חסימה או לחסום או להגיש מכת פתיחה. כמו כן אסור לו למסור כדור להנחתה במסירה עילית מתוך אזור ההתקפה (לפני קו 3 המטר). יש אפשרות לרשום בטופס השיפוט עד שני שחקני ליברו, ומעונת 2011-2012 הוכנס חוק חדש המאפשר להחליף בין שני שחקני הליברו מספר לא מוגבל של פעמים. הליברו אינו רשאי לשחק בתפקיד של שחקן רגיל, הוא לובש בגד בצבע שונה משאר שחקני הקבוצה כדי שניתן יהיה לזהותו בקלות. בניגוד לשאר השחקנים, בתפקיד הליברו אין יתרון לשחקנים גבוהים אלא לרוב להפך, הליברו צריך להיות שחקן זריז בעל תגובות מהירות המצטיין במשחק ההגנה.


=== מוסר (מגיש) ===
שחקן שאחראי למסור "כדור שני" בדרך כלל במסירה עילית אל המנחיתים. המוסר עומד בדרך כלל בעמדה3, סמוך למרכז הרשת כשרגליו בזווית של כ-90 מעלות ביחס לכיוון הרשת. כאשר הוא נמצא בקו האחורי השחקנים מסתדרים כך שהמוסר יוכל לרוץ במהירות למקומו הרצוי ליד הרשת.


== צוות השופטים ==
במשחק כדורעף צוות השופטים כולל:
שופט ראשי
שופט עוזר
הרשם
עוזר רשם
4 שופטי קו (קוונים)
השופט הראשי והעוזר רשאים לשרוק במהלך המשחק, ובנוסף, הרשם רשאי לשרוק או להשתמש בזמזם אלקטרוני להתראה על עבירת רוטציה.


=== השופט הראשי ===
השופט הראשי נמצא על דוכן השיפוט והוא שופט ושורק על כל העבירות שהוא רואה. השופט הראשי אחראי על כל צוות השופטים והוא יכול לשנות החלטה של שופטים אחרים.


=== השופט העוזר ===
השופט העוזר תפקידו הוא לעזור לשופט, אך יש לו גם תחומי אחריו