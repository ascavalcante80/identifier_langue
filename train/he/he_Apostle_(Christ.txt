שנים-עשר השליחים הם תלמידיו של ישו שנשלחו לאחר מותו, תחייתו ועלייתו לשמים להפיץ את תורתו ברחבי העולם. כל השליחים, למעט יוחנן בן זבדי, לא מתו מוות טבעי.
ההתייחסות אליהם כשליחים מתוארת בבשורה על פי לוקס כך: "ועם אור הבוקר קרא אליו את תלמידיו ובחר מהם שנים-עשר בכנותו אותם שליחים" (לוקס, ו', 13)
כמו כן קיימים אזכורים לעובדת היותם שליחים בבשורה על פי מרקוס‏ ובבשורה על פי מתי‏. על פי הבשורות, 12 השליחים הם אלו שנכחו בסעודה האחרונה בה ישו אמר לתלמידיו לאכול מהלחם שמסמל את בשרו שנבצע עבורם, ולשתות את היין המסמל את הברית החדשה בדמו, וזאת ביקש לעשות לזכרו‏.


== שנים-עשר השליחיםעריכה ==
פטרוס הקדוש, במקור שמעון בר-יונה, שכונה גם כֵּיפָא ("סלע", ומכאן שמו היווני פטרוס). דייג יליד בית צידא. היה יד ימינו של ישו, ולפי המסורת נשלח להטיף ברומא, שבה נצלב במהופך בשנת 64 לערך. במסורת הקתולית נחשב לאפיפיור הראשון.
אנדראס הקדוש, אחיו של פטרוס ודייג אף הוא. נשלח להטיף באסיה הקטנה ולאורך חופי הים השחור, ולפי המסורת היה הבישוף הראשון של ביזנטיון. נקרא גם "הקרוי ראשון", כי הוא היה תלמידו הראשון של ישו (יחד עם שמעון אחיו). נחשב לפטרון הקדוש של סקוטלנד ושל רוסיה. נצלב בפטרס שביוון.
יעקב בן-זַבדַי, "יעקב הגדול". לפי מסורות מאוחרות הטיף בספרד. הוצא להורג בפקודת אגריפס הראשון בשנת 44. עצמותיו הובאו לעיר סנטיאגו דה קומפוסטלה שבספרד. נחשב לפטרון הקדוש של ספרד.
יוחנן בן זבדי, אחיו של יעקב, שלפי המסורת הנוצרית כתב את הבשורה על-פי יוחנן (כיום סבורים החוקרים שספר זה נכתב מאוחר יותר, על ידי יוחנן כותב הבשורה) ואת חזון יוחנן (שגם לגביו ההערכה היא שאדם אחר כתבו). יוחנן ואחיו נקראו בבשורה על-פי מרקוס "בני רגש, שפירושו בני רעם".
פיליפוס הקדוש מבית צידא. הטיף לנצרות בסוריה, יוון, פריגיה ועוד. נצלב בשנת 80 בעיר היוונית הייראפוליס.
ברתולומאוס הקדוש, מקור השם בארמית "בר-תלמא" - בן של תלמי, נודע כמי שהביא את הנצרות לארמניה; נקרא גם נתנאל. בארמניה הוצא להורג בעקבות אמונתו - עורו הופשט מגופו והוא נצלב במהופך.
מתי לוי (מתאוס), בנו של חלפי (אלפאוס) ומוכס בכפר נחום. לפי המסורת כתב את הבשורה על-פי מתי.
תומאס הקדוש, בשמו היווני יהודה דידימוס. משמעות השם דידימוס היא תאומים בדומה לשם תומא או תאמא (מלשון תאומים בארמית), הטיף בסוריה ואף בהודו.
יעקב בן-חלפַי, הקרוי גם "יעקב הקטן".
תדאוס הקדוש (תדאוס), היה אחד מבניו של יוסף ואחיו של ישו, הקרוי גם יהודה בן יעקב.
שמעון הקנאי.
יהודה איש קריות, שהסגיר את ישו לידי הרומאים.
לפי המסופר בספר מעשי השליחים, לאחר בגידתו של יהודה איש קריות וצליבתו של ישו, בחרו השליחים שליח חדש תחת יהודה - את השליח מתיאס (Matthias; אין לבלבלו עם מתי לוי המוזכר לעיל)