אוניברסיטת יורק (באנגלית: York University) היא אוניברסיטה הנמצאת בטורונטו, אונטריו, קנדה. בשטחה היא האוניברסיטה הגדולה בקנדה והשלישית בגודלה במספר הסטודנטים. באוניברסיטה לומדים יותר מ-50,000 סטודנטים ועובדים בה כ-7,000 עובדים ומרצים. לאוניברסיטה 190,000 בוגרים ברחבי העולם. לאוניברסיטה שני קמפוסים: קיל קמפוס, המרכזי מבין השנים הנמצא בצפון מרכז טורונטו, וגלנדון קמפוס הקטן יותר ובו הלימודים בעיקר בצרפתית.
כ-10% מהסטודנטים באוניברסיטה הם יהודים, פי 10 מאחוזם היחסי באוכלוסיית קנדה.


== היסטוריה ==
האוניברסיטה נוסדה ב-1959 בעקבות חוק יורק שנחקק על ידי ממשלת אונטריו. אוכלסיית טורונטו גדלה במהירות, והאוניברסיטה הוותיקה והיחידה בעיר, באותו זמן, אוניברסיטת טורונטו, לא סיפקה את הביקוש הגואה ללימודים אקדמיים. החוק הקצה כספים לבנית אוניברסיטה חדשה בצפון טורונטו.
השיעור הראשון נערך בספטמבר 1960 בבניין בקמפוס אוניברסיטת טורונטו עם 76 תלמידים. באביב 1961 האוניברסיטה עברה לקמפוס גלנדון, והתמקדה בעיקר במדעי הרוח ובשיעורים למבוגרים. ב-1965 עברה האוניברסיטה לבנין קבוע בקמפוס קיל. הקמפוס, הנמצא בגבול הצפוני של העיר, נחשב בזמנו למבודד מכיוון שבאותו זמן שכן באזור כפרי בשולי העיר. בתחילה נמתחה ביקורת מצד רבים הן על הסגנון הברוטליסטי של המבנים הראשונים והן על המרחבים הפתוחים הגדולים מאוד שביניהם שלא התאימו לאקלים במקום. בשני העשורים האחרונים שופר הקמפוס ונבנו מבנים רבים בסגנון אדריכלי מודרני, כמו מרכז הסטודנטים, המבנה לאומנות, קניון ואצטדיון הוקי קרח. על שטח האוניברסיטה נמצא גם הרקסטל סנטר, אצטדיון טניס שבו נערך טורניר טניס מדי שנה. כיום, בעקבות התפתחות העיר, האוניברסיטה נמצאת במרכז טורונטו רבתי ומושכת אליה סטונטים רבים מהפרברים.
בוגרים מפורסמים של האוניברסיטה הם ג'ם פלרטי, שר האוצר של קנדה, ג'ון טורי, לשעבר ראש המפלגה השמרנית באונטריו וארני איווס, לשעבר ראש-ממשלת אונטריו.


== לימודים ==
לאוניברסיטה 11 פקולטות ובהן הפקולטה לרפואה, שנפתחה ב-2006. הפקולטה כוללת את בית הספר לניהול רפואי, בית ספר לקניסיאולוגיה ומדעי הרפואה, בית ספר לאחיות, והמחלקה לפסיכולוגיה. מספר מגמות מוצעות בכמה פקולטות בו זמנית. לדוגמה, הפקולטה למדעי הרוח, הפקולטה למדע והנדסה, פקולטת אטקינסון וקולג' גלנדון מחזיקים כל אחד במחלקה נפרדת למתמטיקה. בית הספר למנהל עסקים על שם שוליק מציע תואר MBA בינלאומי- הראשון מסוגו בקנדה. בית ספר זה נחשב לאחד מבתי הספר המובילים בתחום בקנדה ובעולם. בית ספר למנהל בפקולטת אטקינסון מפעיל תוכנית לתואר ראשון במנהל עסקים.
הפקולטה ללימודי מוסמכים היא הפקולטה השנייה בגודלה בתחום באונטריו ומציעה תארים שונים במגוון נושאים, לדוגמה פסיכולוגיה, שהיא תוכנית הלימודים הגדולה ביותר בקנדה לתואר שני. האוניברסיטה נחשבת לטובה במיוחד במדעי החברה. הפקולטה למדעי הרוח היא הגדולה ביותר בקנדה. מחלקת מדע המדינה נחשבת אחת המחלקות הטובות ביותר בקנדה על פי הירחון מקלינ'ס. המחלקה להיסטוריה מציעה קורסים רבים בהיסטוריה קנדית. בית הספר ללימודי נשים ביורק, הוא בין הוותיקים ביותר בתחום ומציע את המספר הרב ביותר והמגוון ביותר של קורסים, חלקם בצרפתית. המרכז ללימודים גרמניים ולימודים ארופיים פועל במשותף בין האוניברסיטה של מונטריאול ואוניברסיטת יורק והוקם על ידי ארגון החלפת הסטודנטים הגרמני.
הפקולטה לאומנות מציעה מספר גדול של תוכניות לימודים, מלימודי מוזיקה ללימודי תרבות. תואר ראשון בעיצוב מוענק בשיתוף עם קולג' שרידן. הפקולטה בחינוך ידועה בניסיון ההוראה הרב שהיא מעניקה לסטודנטים שלה. בית הספר למשפטים על שם אוסגוד הוא הגדול ביותר ובין העתיקים ביותר בקנדה ונהנה מיוקרה רבה. בית הספר עבר ממשכנו במרכז העיר לקמפוס בשנת 1969 בעקבות דרישה שכל בית ספר למשפטים יהיה חלק מאוניברסיטה.
למרות שהנדסה היא תוכנית חדשה יחסית באוניברסיטה, האוניבר