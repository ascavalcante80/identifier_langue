ויסקונסין (באנגלית: Wisconsin ) היא מדינה באזור המערב התיכון של ארצות הברית הנמצאת בסמוך לימות הגדולות. השם הוא ניסוח באנגלית של איות צרפתי למילה אינדיאנית שפירושה "המקום שבו אנו חיים". התיישבו בה לראשונה במאה השבע עשרה שבטים אינדיאנים. גל המתיישבים הזרים הראשון הגיע ב-1820.
מדינת ויסקונסין גובלת באיווה, מינסוטה, מישיגן ואילינוי, וכמו כן בימת מישיגן ובימת סופיריור. המדינה היא חלק מארצות הברית מאז מלחמת העצמאות של ארצות הברית.
מאז היווסדה, אוכלוסיית ויסקונסין אינה אחידה אתנית. היאנקים היו הראשונים שהגיעו אליה להתיישב מניו-יורק ומניו אינגלנד. הם שלטו בתעשייה הכבדה, בחינוך, בכלכלה ובפוליטיקה של המדינה. אחריהם הגיעו מהגרים רבים מאירופה בין 1850 ל-1900, ביניהם גרמנים וסקנדינבים, וקבוצות קטנות מבלגיה, הולנד, שווייץ, אירלנד ומדינות אחרות. במאה ה-20 הגיעו קבוצות של פולנים ושל אפרו-אמריקאים, והתיישבו בעיקר במילווקי.
כיום, 42.6% מאוכלוסיית המדינה הם ממוצא גרמני, מה שהופך את ויסקונסין למדינה בעלת המספר הרב ביותר של תושבים ממוצא גרמני בארצות הברית. ישנם הרבה פסטיבלים אתניים המתקימים מדי שנה, כדי להבליט את המורשת האתנית במדינה.


== מקור השם ==
שמה של המדינה הוא ככל הנראה מהמילה האינדיאנית Miskwasiniing שפירושה מקום האבן האדומה, שהיה שמו של נהר ויסקונסין והצרפתים ביטאו אותו כ-Ouisconsin ורק לאחר מכן הוא שונה לשמו האנגלי כעת. השם ויסקונסין היה בעבר שמו של הנהר בלבד, ורק לאחר מכן הוחל על האזור כולו.


== היסטוריה ==

טריטורית ויסקונסין נוסדה ב-3 ביולי 1836. ויסקונסין אישרה את החוקה שלה ב-13 במרץ 1848, והצטרפה לאיחוד של ארצות הברית ב-29 במאי 1848, כמדינה ה-30. קו הגבול הדרומי של ויסקונסין היה במקור אמור להסתיים בקצה הדרומי של ימת מישיגן, אך סיבות פוליטיות מסוימות, גרמו לכך שהגבול הוא כפי שהוא בימינו. העיר שיקגו הייתה היום חלק מוויסקונסין, לו הגבול המתוכנן היה אכן יוצא לפועל.
במהלך מלחמת האזרחים האמריקנית צידדה ויסקונסין ברפובליקנים בראשות אברהם לינקולן, והייתה חלק ממדינות האיחוד, וכן איחסנה ציוד ונשק עבור הצבא ושלחה חיילים.


== גאוגרפיה ==

ויסקונסין גובלת במדינות איווה, מינסוטה, ואילינוי וכמו כן גם באגמים מישיגן וסופיריור. גבולות אלה לא השתנו מאז מלחמת העצמאות של ארצות הברית.
בתחומי המדינה ניתן למנות את נהר המיסיסיפי ונהר סט. קרויקס במערב, ואת נהר מנומיני בצפון-מזרח המדינה. מאחר שהיא גובלת בימות הגדולות ובנהר המיסיסיפי, בוויסקונסין מתרחשות תופעות גאוגרפיות מגוונות ופראיות. בדרומה של ויסקונסין נמצאים האזוריים ההרריים הגבוהים ביותר, המכוסים ביערות (בסך הכל כ-6,000 קמ"ר) ובסך הכל, 46% משטחה מכוסים ביערות. חלקה המזרחי של המדינה, ליד ימת מישיגן, הוא מקום מושבן של הערים הגדולות במדינה.
נופה העשיר ביערות מושך אליו תיירים אף מאזורים מרוחקים מאד. בחורף, ניתן לעשות סקי ודייג בקרח. בוויסקונסין יש מספר רב של אגמים, קטנים כגדולים. למעשה, סך שטח המים בוויסקונסין מגיע עד לכדי 28,977 קמ"ר (11,188 מייל רבוע), והיא רביעית רק לאלסקה, מישיגן ופלורידה.


=== אקלים ===
הטמפרטורה הגבוהה ביותר בוויסקונסין נרשמה ב-13 ביולי 1936, אז נמדדו בה 46° צלזיוס (114° פרנהייט). הטמפרטורה הנמוכה ביותר נמדדה ב-2 וב-4 בפברואר 1996, אז נמדדו 48°- צלזיוס (55°- פרנהייט).


== ממשל ופוליטיקה ==
ויסקונסין היא רפובליקה ובה שלוש רשויות שלטון: מבצעת - מושל מדינת ויסקונסין, מחוקקת - המורכבת משני בתים: האספה הלאומית של ויסקונסין וסנאט ויסקונסין, ושופטת, בראשה עומד בית המשפט העליון של ויסקונסין. המדינה מאפשרת התערבות ישירה של האזרחים על ידי יוזמה אזרחית, משאל עם, Recall Election ואישור חוק. בירת המדינה היא מדיסון.
הרשות המבצעת בוויסקונסין מורכבת מהמושל, סגן המושל, התובע הראשי, מזכיר המדינה, שר האוצר, State Controller, State treasurer, Insurance Commissioner, ושר החינוך. כל בעלי התפקידים נבחרים בנפרד לתקופה של ארבע שנים, ויכולים להיבחר ללא הגבלה. בוויסקונסין אין הגבלה על אורך הכהונה של המושל או של חברי בית המחוקקים. ייתכן מצב בו ברשות המבצעת יושבים נבחרים ממפלגות שונות. הבחירות לתפקידים מתקיימות באותו הזמן.
בית המחוקקים של ויסקונסין מורכב מבית הנבחרים ומהסנאט. בבית הנבחרים יש 99 חברים שנבחרים לקדנציה בת שנתיים. בסנאט יש 33 חברים שנבחרים לקדנציה בת ארבע שנים. בכל שנתיים כל מחוז בחירה בוחר בשני חברי בית נבחרים, בשתי מערכות בחירות מקבילות, וכחצי ממחוזות הבחירה בוחרים גם סנאטור.
בית המשפט העליון של ויסקונסין מורכב משבעה שופטים שנבחרים בבחירות כלליות לקדנציות של שש שנים. נשיא בית המשפט העליון נבחר על ידי השופטים בבחירה חשאית לקדנציה של ארבע שנים. עד ל-1997 התפקיד עבר ברוטציה בין השופטים כל שנתיים.
הסנאטורים המייצגים את ויסקונסין בסנאט הם רון ג'ונסון הרפובליקני ותמי בולדווין הדמוקרטית, שבבחירתה הפכה ללסבית הראשונה לשרת בסנאט של ארצות הברית. בבחירות לנשיאות נוטה ויסקונסין להצביע עבור המועמד הדמוקרטי. מאז מערכת הבחירות של 1988, מצביעה המדינה בקביעות עבור המפלגה הדמוקרטית.


== כלכלה ==
הכלכלה של ויסקונסין התבססה בשנותיה הראשונות בעיקר על חקלאות, כרייה ונגרות. במאה ה-20 התפתחה התיירות במדינה, ורבים מהאנשים שעבדו בחקלאות בעבר, פנו לעסוק במקצועות אחרים. במדינה, החל תיעוש בסדר גודל רחב במהלך המאה ה-19, כשהמרכז שלו היה בעיר מילווקי. בעשורים האחרונים, תעשיית השירות החלה להיות דומיננטית יותר, בין היתר רפואה וחינוך. שטחה של ויסקונסין עוצב בעיקר על ידי קרחונים מעידן הקרח, מה שהופך אותו למושך לתיירים ומעצבי חוץ. אולם, עד היום ויסקונסין היא יצואנית בולטת של מוצרי חלב אל שכנותיה שבארצות הברית והיריד החקלאי השנתי שלה מושך תיירות פנים אמריקנית רבה.
במהלך המאה ה-19 החל תהליך של תיעוש בדרום המדינה, כשהעיר מילווקי משמשת כציר מרכזי בתהליך. בעשורים האחרונים, שירותי החינוך והרפואה הפכו להיות מרכזיים ביותר במדינה.


== דמוגרפיה ==
מאז היווסדה, אוכלוסיית ויסקונסין הייתה תמיד מגוונת אתנית. בתחילה התיישבו בה סוחרי פרווה צרפתים. לאחר מכן, הגיע גל של מהגרים מניו אינגלנד ומניו יורק, אשר בתחילת דרכה של מדינה החדשה, שלטו בתחומי התעשייה הכבדה, הכספים, הפוליטיקה והחינוך. בין 1850 ל-1900, הגיעו גלי מהגרים רבים מאירופה שכללו גרמנים, סקנדינבים (בעיקר נורווגים), וקבוצות קטנות מבלגיה, הולנד, שווייץ, פינלנד, אייר, פולין ועוד. במאה ה-20 החלו להגיע קבוצות גדולות של מקסיקנים ואפרו-אמריקאים, שהתיישבו בעיקר במי