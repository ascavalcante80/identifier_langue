זאכרי טיילור (באנגלית: Zachary Taylor‏; 24 בנובמבר 1784 - 9 ביולי 1850) היה נשיאה ה־12 של ארצות הברית (1849 - 1850).


== קריירה צבאית ==
טיילור נולד בוירג'יניה ב-1784 לריצ'רד טיילור ושרה סטרופר.
ב-1808 התמנה לסגן בצבא האמריקאי. לחם במלחמת 1812 (נגד הבריטים), מלחמת בלאק הוק ב-1832 (נגד האינדיאנים), ובמלחמת סמינול השנייה מ-1835 עד 1842 (שוב נגד שבטים אינדיאנים).
ב-1846 שלח הנשיא ג'יימס פולק כוח צבא בפיקודו לנהר הריו גראנדה. חיילים מקסיקנים תקפו את הכוח, וטיילור הביסם למרות שהיה בנחיתות מספרית של 1 ל־4. במלחמת ארצות הברית מקסיקו, שפרצה לאחר אירוע זה, הוביל טיילור סדרה של ניצחונות חשובים והפך לגיבור לאומי.
הנשיא פולק, שהיה מודאג מסגנון פיקודו הלא רשמי של טיילור, ואולי גם מזיהויו עם המפלגה הוויגית המתחרה לו, שלח אותו להילחם בצפון מקסיקו ושלח את הגנרל ווינפילד סקוט למשימה החשובה יותר של כיבוש מקסיקו סיטי. מהלך זה הכעיס את טיילור, שחש כי היו אלו ניצחונותיו המוקדמים שאיפשרו לגנרל סקוט לזכות בתהילה.


== הבחירות לנשיאות ==
טיילור קיבל את מינוי המפלגה הויגית לנשיאות ב־1848, למרות שמעולם לא טרח אפילו להצביע לפני כן.
בעת מינויו היו לו נכסים פוליטיים רבים: הוא הקפיד להתרחק מסוגיות שנויות במחלוקת, הקריירה הצבאית המכובדת שלו קסמה למצביעים צפוניים, והעובדה שהיה בעל עבדים משכה מצביעים דרומיים.
יריבו הדמוקרטי היה לואיס קאס, שבסוגיה השנויה במחלוקת של התרת העבדות בטריטוריות (שלא קיבלו עדיין מעמד של מדינה), סבר שתושבי כל טריטוריה רשאים להחליט בעצמם האם הם מעוניינים בהתרת עבדות. לאור עמדה זו, ולאור העובדה שטיילור היה בעל עבדים בעצמו, מצאו עצמם צפוניים רבים, שהתנגדו להתרת עבדות בטריטוריות, ללא מועמד שייצג את עמדותיהם. בעקבות כך הקימו מפלגה חדשה: "מפלגת הארץ החופשית", ומינו את הנשיא לשעבר מרטין ואן ביורן לעמוד בראשם.
בבחירות הצמודות שהתקיימו לאחר מכן פגע הפיצול במחנה מתנגדי העבדות, בסיכוייו של קאס, והבטיח את בחירתו של טיילור, למרות יתרונם המספרי של אנשי הצפון מתנגדי העבדות.


== הנשיאות ==
טיילור תרם ליצירתו של מאורע קטן בהיסטורית נשיאי ארצות הברית, אפילו עוד בטרם נכנס לתפקידו. יום השבעתו המיועד, 4 במרץ 1849, היה יום ראשון, וטיילור סירב להישבע לתפקיד ביום זה. סגנו, מילרד פילמור, הושבע גם הוא לתפקידו רק למחרת. עובדה זו הובילה אנשים מסוימים לטעון כי נשיא הסנאט הקודם, דייוויד רייס אטצ'יסון, היה נשיא בפועל באותו היום, והוא למעשה הנשיא ה־12, אבל עמדה זו אינה מקובלת כמעט על אף אחד ממפרשי החוקה, מכיוון שהשבעתו המאוחרת של טיילור לא מנעה את כניסתו לתפקיד.
אף על פי שהיה מחויב לעקרונותיה של המפלגה הויגית לגבי חשיבותו של בית המחוקקים, לא נהג טיילור כבובה בידיהם של מנהיגי המפלגה, ולעתים נהג כאילו הוא מעל מחלוקות פוליטיות או עמדות מפלגתיות. עמדה זו באה לידי ביטוי במחלוקת סביב העבדות בטריטוריות החדשות. טיילור האיץ במחוקקים בטריטוריות בניו מקסיקו ובקליפורניה לאמץ חוקה ולהחליט בעצמם על הנושא, ובכך להיהפך למדינות ולעקוף את המחלוקת. הדרומיים כעסו מכיוון שלא נראה היה שהחוקה החדשה במדינות אלו תכלול התרת עבדות, וחברי הקונגרס היו המומים מכיוון שנראה היה שטיילור גוזל מהם את הסמכות להחליט בעצמם בנושא. בנוסף פיתרונו של טיילור התעלם ממספר נושאים צדדים חשובים, כגון שוק העבדים שפעל בוושינגטון, ודרישתם של הדרומיים לחוקי החזרת עבדים נמלטים חריפים יותר.
ב־1850 ערך טיילור ועידה סוערת, בהשתתפותם של מנהיגים דרומיים, וכשאיימו אלו בפרישה מהאיחוד, הודיע כי ה