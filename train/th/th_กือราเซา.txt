กือราเซา (ดัตช์: Curaçao, เสียงอ่าน: [ky.ra.ˈsʌʊ̯]) หรือ กอร์ซอว์ (ปาเปียเมนตู: Kòrsou) เป็นเกาะแห่งหนึ่งของราชอาณาจักรเนเธอร์แลนด์ ตั้งอยู่ทางตอนใต้ของทะเลแคริบเบียน นอกชายฝั่งตะวันออกเฉียงเหนือของประเทศเวเนซุเอลา เกาะมีพื้นที่ 444 ตารางกิโลเมตร (171 ตารางไมล์) และจากข้อมูลวันที่ 1 มกราคม ค.ศ. 2009 มีประชากร 141,766 คน พื้นที่ทั่วไปเป็นพื้นที่ราบ มีอุตสาหกรรมที่สำคัญคือ การกลั่นน้ำมันซึ่งนำน้ำมันดิบมาจากเวเนซุเอลา นอกจากนี้ยังเป็นแหล่งท่องเที่ยว เกาะกือราเซารวมกับเกาะไกลน์กือราเซา (ซึ่งไม่มีคนอาศัยอยู่) มีชื่อเรียกอย่างเป็นทางการว่า ประเทศกือราเซา (ดัตช์: Land Curaçao; ปาเปียเมนตู: Pais Kòrsou) และมีสถานะเป็นดินแดนปกครองตนเองแห่งหนึ่งของราชอาณาจักรเนเธอร์แลนด์ โดยมีวิลเลมสตัดเป็นเมืองหลวง
ชาวสเปนเดินเรือมาถึงเกาะนี้ใน ค.ศ. 1499 และเริ่มตั้งถิ่นฐานใน ค.ศ. 1527 ต่อมาบริษัทอินเดียตะวันตกของเนเธอร์แลนด์ได้เข้ามายึดครองใน ค.ศ. 1634 ต่อมาตกเป็นของอังกฤษระหว่าง ค.ศ. 1807-1815 หลังจากนั้นกลับเป็นของเนเธอร์แลนด์อีก และตั้งแต่ปี ค.ศ. 1954 กือราเซาถูกปกครองในฐานะดินแดนเกาะหนึ่งในห้าแห่งของเนเธอร์แลนด์แอนทิลลีส โดยมี