ธงชาติสาธารณรัฐประชาธิปไตยคองโกที่ใช้อยู่ในเวลานี้ได้ประกาศใช้อย่างเป็นทางการเมื่อวันที่ 20 กุมภาพันธ์ ค.ศ. 2006 โดยรัฐธรรมนูญใหม่ฉบับใหม่ของสาธารณรัฐประชาธิปไตยคองโก ซึ่งได้มีการให้สัตยาบันในเดือนธันวาคม ค.ศ. 2005 และมีผลบังคับใช้เมื่อเดือนกุมภาพันธ์ ค.ศ. 2006 ได้ระบุให้ใช้ธงซึ่งมีลักษณะที่ใกล้เคียงกับธงชาติในช่วง ค.ศ. 1960 - 1971 โดยแก้ไขสีธงจากสีน้ำเงิน (royal blue) เป็นสีฟ้า (sky blue) ซึ่งสีดังกล่าวนี้มีความหมายถึงสันติภาพ สำหรับสีแดงในธงนี้หมายถึง เลือดของผู้สละชีพเพื่อชาติ ดวงดาวหมายถึงอนาคตอันสดใสของชาติ


== ประวัติ ==
ที่มาของธงชาติสาธารณรัฐประชาธิปไตยคองโกมาจากธงของสมาคมแอฟริกันนานาชาติ (Association Internationale Africaine) ซึ่งเป็นสมาคมที่สมเด็จพระเจ้าเลโอโปลด์ที่ 2 แห่งเบลเยียมทรงจัดตั้งขึ้น (สมาคมนี้จัดตั้งขึ้นในฐานะองค์กรทางด้านมนุษยธรรม แต่แท้จริงเป็นเพียงองค์กรบังหน้าการกดขี่ขูดรีดดินแดนคองโกของพระเจ้าเลโอโปลด์) ธงดังกล่าวนี้ได้ถูกชักขึ้นครั้งแรกในปี ค.ศ. 1877 ธงนี้นัยว่าได้รับการออกแบบโดย เฮนรี มอร์ตัน สแตนลีย์ นักสำรวจทวีปแอฟริกาผู้มีชื่อเสียง มีลักษณะเป็นธงพื้นสีน้ำเงิน มีรูปดาวห้าแฉกสีทองอยู่กลางธง ดาวดังกล่าวหมายถึงแสงสว่างแห่งอารยธรรมซึ่งบัดนี้ได้ฉายแสงเหนือแผ่นดินส่วนที่มืดมนที่สุดของทวีปแอฟริกาแล้ว ธงนี้ต่อมาได้กลายเป็นธงชาติของเสรีรัฐคองโกภายหลังจากดินแดนคองโกได้รับการยอมรับว่าอยู่ในความยึดครองของเบลเยียมอย่างเป็นทางการในการประชุมที่เบอร์ลินใน ค.ศ. 1884
ต่อมาเมื่อเบลเจียนคองโกได้รับเอกราชในวันที่ 30 มิถุนายน ค.ศ. 1960 ก็ได้จัดตั้งประเทศใหม่เป็นสาธารณรัฐคองโก (เลโอโปลด์วิลล์) (ปัจจุบันเมืองเลโอโปลด์วิลล์ได้เปลี่ยนชื่อเป็นเมืองกินชาซา) ธงชาติของสาธารณรัฐคองโกแห่งนี้ยังคงลักษณะพื้นฐานจากธงเดิมไว้ แต่ได้มีการเพิ่มรูปดาวขนาดเล็ก 6 ดวงไว้ที่ด้านต้นธง เพื่อหมายถึงจังหวัดในความปกครองทั้ง 6 จังหวัดในเวลานั้น ธงดังกล่าวนี้ได้ใช้อยู่ในระหว่าง ค.ศ. 1960 - 1963
หลังสิ้นสุดวิกฤตการณ์คองโกในปี ค.ศ. 1966 โมบูตู เซเซ เซโก (Mobutu Sese Seko) ได้สถาปนาการปกครองระบอบเผด็จการภายใต้ชื่อสาธารณรัฐคองโกที่ 2 เขาได้กำหนดธงชาติขึ้นใหม่เป็นธงสีน้ำเงิน มีรูปดาวสีเหลืองซึ่งถูกย่อขนาดลงและย้ายไปไว้ที่มุมธงบนด้านคันธง ในพื้นธงพาดทับตามแนวทแยงจากมุมขวาบนลงมายังมุมซ้ายล่างของธงด้วยแถบสีแดงขอบเหลือง ซึ่งสีแดงหมายถึงเลือดของประชาชน สีเหลืองหมายถึงความเจริญรุ่งเรือง สีน้ำเงินหมายถึงความหวัง ดวงดาวหมายถึงความเป็นเอกภาพ เมื่อได้มีการเปลี่ยนนามประเทศเป็นสาธารณรัฐซาอี