York är en stad i Yorkshire i norra England. Den har drygt 180.000 invånare (2002) och en yta på 270 kvadratkilometer. Tätorten (urban area) har 137 505 invånare.
York har genom historien ofta spelat en betydande roll i Storbritanniens historia. Den ligger där floden Foss möter floden Ouse. Staden har indirekt givit namn åt New York och York, Ontario.
Staden York grundades under romersk tid år 71 e.Kr som Eboracum. Senare var staden känd som Eoferwic medan vikingarna kallade staden Jórvík. Sedan omkring år 1000 har staden kallats York.


== Historia ==
Staden grundades av romarna som Eboracum och var då en militärbas. Namnet kommer från keltiska Eborakon som betyder idegransplats. Kejsare Septimius Severus dog här 211, liksom kejsare Constantius I Chlorus 306. Den senares son, Konstantin den store blev här av trupperna utnämnd till kejsare. Han kom senare att bli den förste kejsaren som tillät kristendomen. Han var även den som flyttade huvudstaden från Rom till Istanbul (Konstantinopel).
Staden kristnades på 600-talet när kung Edwin av Northumbria konverterade till kristendomen. Staden blev då även säte för en av Storbritanniens två ärkebiskopar (den andra har sitt säte i Canterbury. Anglosaxarna gav staden namnet Eoforwic.
År 866 anföll en stor vikingflotta staden, och tio år senare bosatte sig vikingar permanent här. Vikingaeran fortsatte till 954 då staden återtogs av anglosaxarna. Under tiden när vikingarna bodde där växte staden till sig, och den var vid det förra millennieskiftet den näst största staden på de brittiska öarna.
I samband med normandernas erövring av England kom staden och dess omgivning att drabbas hårt som hämnd för att de 1069 gjorde uppror. St