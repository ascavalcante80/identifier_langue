West Virginia är en delstat i östra USA som vid folkräkningen 2000 hade 1 808 344 invånare. Huvudstad och största stad är Charleston. Befolkningen beräknades 2006 uppgå till 1 818 470.
West Virginia frigjorde sig från övriga Virginia under det amerikanska inbördeskriget och upptogs som delstat i unionen 20 juni 1863. Endast två andra delstater, Vermont och Maine, är på samma sätt skapade genom att en existerande delstat delats. Bakgrunden var att den västra delen av Virginia hade en annan social struktur än den östra delen, med småbrukare snarare än slavdrivna storjordbruk. När Virginia bröt sig ur USA, bröt sig därför västra Virginia ut.
West Virginia är känt för sina kolgruvor och skogsindustri och populärt som resmål för friluftsaktiviteter som forsränning, skidåkning, bergsklättring, vandring och sportfiske. Arbetslösheten har varit relativt hög och snittinkomsten låg i West Virginia. Många ungdomar har tagit värvning i amerikanska armén.


== Geografi ==
Hela West Virginia är beläget i bergskedjan Appalacherna och detta märks i delstatens terräng som nästan helt och hållet är av bergskaraktär. Detta har också gett upphov till smeknamnet The Mountain State. Den sydöstra delen, mot angränsande Virginia, består av en höjd platå med ett klimat och ekosystem som liknar det man kan finna i New England och östra Kanada. Här finner man också delstatens högsta bergstoppar, med 1 482 meter höga Spruce Knob som West Virginias högsta.
Spruce Knob ligger i det stora skogsområdet Monongahela National Forest som till söder avgränsas av New River Gorge, en 304 meter djup kanjon som skapats av floden New Rivers flöde. Den inhemska växtligheten i West Virginia består till stor del av skog som utgörs av ek, kastanj, lönn, bok och gran samt viden och plataner utmed vattenvägarna.


== Största städer ==
De tio största städerna i West Virginia (2008).
Charleston - 50 302
Huntington - 49 185
Parkersburg - 31 611
Wheeling - 28 913
Morgantown - 29 642
Fairmont - 19 024
Weirton - 18 748
Martinsburg - 17 020
Beckley - 16 832
Clarksburg - 16 441


== Klimat ==
Klimatet i de centrala och norra