Denna artikel handlar om World Trade Center i New York. För andra betydelser, se World Trade Center (olika betydelser).
World Trade Center (WTC) är ett byggnadskomplex under konstruktion på södra Manhattan i New York, USA. De flesta av byggnaderna som ursprungligen tillhörde komplexet kollapsade vid terrorattackerna den 11 september 2001 och resten av dessa ursprungliga byggnader revs under tiden efter attackerna på grund av omfattande skador.


== Tvillingtornen ==
Det norra tornet (torn 1) tog emot de första hyresgästerna i december 1970 och färdigställdes i december 1972. Det var 417 meter högt upp till taket och med masten som monterades upp 1978 var den ytterligare cirka 109 meter. Det södra tornet (torn 2) tog emot de första hyresgästerna i januari 1972 och stod klart i juli 1973. Det officiella öppnandet av tvillingtornen ägde rum den 4 april 1973. Det södra tornet hade en liten helikopterplatta, saknade antenn/spira och mätte drygt 415 meter upp till taket och ungefär 417 meter upp till observationsdäcket som öppnades i december 1975. Det norra tornet var då världens högsta byggnad. Efter att den drygt 109 meter höga masten monterats upp på det norra tornet 1978 så var dess totalhöjd 526 meter, 84 meter högre än Empire State Buildings totalhöjd på 442 meter. Ser man endast höjden upp till taken så var norra och södra tornen 36 respektive 34 meter högre än Empire State Buildings 381 meter. Sin position som världens högsta byggnad fick det norra tornet bara behålla under en kort period, redan innan tornen var färdigbyggda hade arbetet påbörjats med att bygga Willis Tower (tidigare kallat Sears Tower) i Chicago vilket blev 442 meter högt upp till taket då det var färdigbyggt 1973 och 527 meter totalt sett då en extra mast monterades upp 1982. World Trade Centers tvillingtorn behöll dock rekordet med flest våningar av alla byggnader i världen tills Burj Kalifa stod klart hösten 2009.
Norra tornets tak var ej öppet för allmänheten utan endast för tekniker. Det saknade skyddsräcke till skillnad från det södra tornet som hade både ett räcke runt observationsdäcket och ett antisjälvmordsstängsel placerat en bit ner ovanpå på det egentliga taket. Tack vare att observationsdäcket låg en liten bit upp från taket och antisjälvmordsstängslet så kunde sikten vara helt fri till skillnad mot till exempel Empire State Building där sikten till viss del störs av det närliggande stängslet.
I södra tornet fanns Top of the World Trade Center Observatories-däcket som bestod av både ett observationsdäck på taket som utgjordes av våning 110 samt ett inomhusobservationsdäck på våning 107. För att komma dit fick man köpa en biljett och därefter åka direkthiss från lobbyn till inomhusdäcket. Därifrån gick sedan rulltrappor till taket. På observationsdäcket inomhus fanns lite olika snabbmatsrestauranger, bland annat Sbarro och affärer där man kunde köpa souvenirer, godis med mera. I båda observationsdäcken så fanns det myntaktiverade kikare. Kön till biljettkassorna och hissarna i lobbyn som ledde upp till observationsdäcket var dagligen ofta lång av både inrikes- och utrikesturister då det var en av New Yorks mest populära turistattraktioner.
Efter bombningen av World Trade Center 1993 tillkom en säkerhetskontroll vid besök av södra tornets observationsdäck med bland annat metalldetektorer liknades dem som finns på flygplatser.
I norra tornet fanns från våren 1976 restaurangen Windows on the World och senare även Wild Blue på våningarna 106 och 107 samt barerna Greatest Bar on Earth och Cellar in the Sky på våning 107, de var New Yorks mest populära och kända restauranger och barer och bland världens högst belägna. De var väldigt välbesökta av turister och rika affärsmän och för olika arrangemang som bröllop och liknande, det attraktiva läget gjorde att prislappen var ganska hög, framförallt för Windows on the World och Cellar in the Sky. Windows on the World stängdes efter bombningarna 1993 och öppnades igen 1996. Det fanns även restauranger, gallerior och affärer med mera under komplexet, intill tunnelbanestationen.
Efter att WTC:s tvillingtorn fallit i september 2001 blev Empire State Building återigen New Yorks högsta byggnad men passerades i april 2012 av det nya tornet One World Trade Center (tidigare kallat Freedom Tower) och kommer senare även att passeras av Two World Trade Center.
Av de 110 våningarna var 8 (7-8, 41-42, 75-76 och 108-109) avsatta för teknisk service medan de övriga våningarna bestod av öppna ytor, det vill säga det fanns inga innerväggar i tornen, förutom närmast stommen. Varje våning hade en yta på cirka 3 500 m² som kunde användas som kontorsyta. Hela komplexet hade en areal av strax över en km². Under 1990-talet hade cirka 500 företag, framför allt inom finanssektorn, kontor i byggnaderna.
Tvillingtornen var bland de första skyskraporna att byggas med så kallade sky lobbies, det vill säga våningsplan där man fick byta hiss om man skulle högre upp i byggnaden. Dessa var lokaliserade på 44:e och 77:e våningarna. Dessa bytespunkter möjliggjorde att hissarna kunde utnyttjas maximalt samt att de kunde konstrueras så de tog upp minimalt med plats i byggnaden. Denna lösning gjorde att lokalhissarna kunde ha samma schakt, vilket gjorde att schakten kunde vara färre till antalet och på så vis spara plats som istället kunde användas som kontor. Det fanns också direkthissar från lobbyn upp till båda bytespunkterna och till de högst belägna delarna i båda tornen. Totalt så fanns det 99 hissar i varje torn.


== Övriga byggnader ==

Runt tvillingtornen fanns ytterligare fyra mindre byggnader. En var det 22 våningar höga Vista Hotel, senare Marriott Hotel eller bara byggnad nummer 3 (3 World Trade Center) som stod alldeles intill de två tornen på västsidan, samt tre mindre byggnader numrerade 4, 5 och 6 på de sydöstra, nordöstra och nordvästra sidorna om torget (the World Trade Center Plaza). Byggnaderna 4 och 5 hade 9 våningar och byggnad 6 hade 8 och hade en mer konventionell konstruktion vilket gjorde att de till viss del klarade kollapserna av tvillingtornen. I dessa tre hus fanns olika myndigheter inrymda; bland annat tullen.
Mellan 1983-1987 byggdes ett sjunde hus (7 World Trade Center) en gata norr om själva komplexet.
Under området fanns ett antal gallerior, restauranger, en tunnelbanestation och en järnvägsstation.
På torget (plazan) nere vid bottnen av tornen fanns det en fontän och en skulptur som kallades The Sphere. Skulpturen blev skadad av raset men klarade sig. nu står skulpturen i Battery Park för tillfället tills återuppbyggnaden är klar.
Vid bombningen av World Trade Center 1993 så fick WTC 3 (Marriott Hotel) tillfälligt stänga och öppnades igen i november 1994.
Fyra av byggnaderna (1, 2, 3 och 7) kollapsade eller totalförstördes vid 11 september-attackerna, medan de övriga tre (4, 5, och 6) klarade sig men blev mycket svårt skadade och revs vid uppröjningsarbetet efter attackerna.
Tvillingtornen var de första byggnaderna att stå färdiga i komplexet då de stod klara 1972, respektive 1973, de övriga byggnaderna stod klara 1975, (WTC 4, 5 och 6), 1981 (WTC 3) och 1987 (WTC 7).


== Händelser ==


=== Balansgång mellan tornen 1974 ===
Den 7 augusti 1974 klev en ung fransman vid namn Philippe Petit ut på en lina olagligt spänd mellan World Trade Centers två torn i New York. Dessa byggnader var vid den tiden världens högsta. Efter att ha gungat på linan i nästan en timme arresterades han och togs in för en psykologisk undersökning, fördes till häkte och släpptes därefter. Den nyutkomna dokumentären Man on Wire är historien om den mannen och har blivit en stor succé.


=== Branden 1975 ===
Den 13 februari 1975 utbröt en brand på den elfte våningen av det norra tornet av World Trade Center, som dock kunde bekämpas innan någon kom till skada.


=== Terrorattackerna ===


==== 1993 ====

Den 26 februari 1993 exploderade en lastbil fylld med sprängmedel i det underjordiska garaget under WTC:s norra torn, utplacerad av islamistiska terrorister. Explosionen var beräknad till att ha fått ena tornet att rasa över det andra, men terroristerna kände inte till exakt hur hårt tornen satt fast i grunden. Smällen åstadkom ett hål på 30 meter genom fyra våningar av betong. Sex människor dödades och tusentals skadades i detta attentat. Sex personer dömdes 1997 och 1998 till livstids fängelse.


==== 2001 ====

Den 11 september 2001 genomfördes en samordnad terrorattack mot tvillingtornen, då två passagerarflygplan fulltankade med jetbränsle flögs in i dem och fick dem att rasa efter en tid av häftig brand. Norra tornet träffades av American Airlines Flight 11 i en hastighet på ungefär 790 km/h klockan 08.46 på morgonen. Södra tornet träffades av United Airlines Flight 175 i en hastighet på ungefär 950 km/h klockan 9.03. Det södra tornet kollapsade först, cirka 56 minuter efter träffen, och det norra kollapsade 1 timme och 42 minuter efter träffen. Orsaken att det tog kortare tid för södra tornet att rasa berodde bland annat på planets träffbild, och att planet träffade tornet längre ner på byggnaden och därigenom vilade en större tyngd ovanpå den försvagade delen, än vad som var fallet med det norra tornet.
Byggnaderna föll ihop snabbt rakt ner och täcktes i ett gigantiskt dammoln (fallen för skyskraporna var på 11 sekunder för södra tornet respektive 19 sekunder för norra tornet) vilket på den höjden motsvarar ungefärligt fritt fall. Förutom tvillingtornen totalförstördes alla byggnader som stod omedelbart intill dem. WTC 7, som också var en byggnad inom komplexet som dock stod en liten bit bort, klarade det värsta nedfallet men skadades svårt vilket senare ledde till att även den byggnaden kollapsade.


== Nya World Trade Center ==

Efter 11 september-attackerna påbörjades en upprensning och återvinnande av tvillingtornen och övriga förstörda eller skadade byggnader som tog åtta månader. I slutet av 2001 inleddes en återbyggnadsprocess av World Trade Center, där en situationsplan togs fram. Projektet kantades först av stora problem angående arkitekturen och hur en minnesplats skulle utformas, vilket följdes av en utdragen strid om fördelningen av hyreskontrakt och byggnader mellan de inblandande parterna. 2006 kom de inblandade parterna överens och bygget av ett nytt World Trade Center började. Det nya WTC kommer bland annat att innehålla nya skyskrapor, ett minnesmärke, en järnvägs-/tunnelbanestation och ett museum; alltihop beräknas stå färdigt åtminstone före 2020.
Den högsta skyskrapan av dessa, One World Trade Center, är 541 meter och USA:s högsta byggnad om man räknar in dess totala höjd, den började att byggas den 27 april 2006, den nådde sin maxhöjd utan antennen (topping out) den 10 augusti 2012 och med antennen den 10 maj 2013 och stod klar och invigdes den 3 november 2014. One World Trade Center står där det gamla 8-våningshuset Six World Trade Center stod längs gatorna Vesey, West, Washington och Fulton. De andra tre tornen