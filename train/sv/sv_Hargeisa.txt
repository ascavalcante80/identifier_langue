Hargeisa (Hargeysa, Hargaysa) är en stad i nordvästra Somaliland, nära gränsen till Etiopien och cirka 15 mil sydväst om kuststaden Berbera. Hargeisa är sedan 1991 huvudort i Somaliland, som utropat sig som självständig republik och motsvarar det före detta Brittiska Somaliland, för vilket staden också var huvudort. Staden är belägen i det torra och bergiga Ogo-höglandet, cirka 1 330 meter över havet, vilket innebär att den har ett mildare klimat än Adenvikens kustområde. Staden hade cirka 1,2 miljoner invånare (2000), varav 99,9 % är muslimer. I Hargeisa finns det ett laboratorium som fungerar som lokalt referenslaboratorium för tuberkulosdiagnostik.


== Historia ==
Området har varit bebott länge. År 2005 upptäcktes grottmålningar som beräknas vara 7000 år gamla, från neolitikum, grottorna heter Laas Geel och ligger i utkanten av Hargeisa. 1888 etablerade Storbritannien protektoratet Brittiska Somaliland i området. Dess första huvudstad var Berbera, men 1941 blev Hargeisa huvudstad. 1960 blev protektoratet självständigt och några dagar senare förenades det med Italienska Somaliland och bildade Somalia.
Under 1980-talet gjorde befolkningen i Somaliland uppror för att frigöra sig från Somalia, vilket bland annat ledde till att Barres regim bombade Hargeisa. Staden blev nästan helt förstörd 1988, då den hamnade mellan de stridande parterna i inbördeskriget, och större delen av befolkningen flydde. Sedan 1990-talet har staden återuppbyggts och är ett ekonomiskt centrum. Hargeisa har en internationell flygplats och vägförbindelser till Berbera, Harer i Etiopien och Djibouti.


== Källor ==
Den här artikeln är helt eller delvis baserad på material från engelskspråkiga Wikipedia
^ [a b c d e] ”Hargeisa”. Store norske leksikon. http://snl.no/