Svart är en färg som kan definieras som frånvaron av alla andra färger eller som närvaron av pigment av alla andra färger. Orsaken till att något för ögat verkar svart är att inga synliga färger reflekteras.
Svart kan ge uttryck för styrka, auktoritet, elegans, formalitet, död, ondska, och mysterier. Det anses vara en väldigt formell, elegant, och prestigefull färg. Det är en klassisk färg på kläder, möjligtvis eftersom det får den som bär det att verka smalare och mer sofistikerad. Svart representerar en avsaknad av färg, det ursprungliga tomrummet, tomhet och är en mystisk färg som associeras med rädsla och även, exempelvis i begreppet "svart hål", det okända, eftersom mörker förhindrar seende. Svart har vanligen en negativ innebörd, som i "svart lista", "svart humor" och "svarta döden".


== Etymologi ==
I svenskan användes tidigare ordet blå för att beteckna färgen svart. Harald Blåtand, till exempel, heter troligen så för att hans tand var svart och inte blå; motsvarande gäller för Blåkulla och blåman. Färgen svart heter på engelska black och är besläktat med svenskans blå, men betecknar således en annan färg.
Ordet svart i svenska språket är ett lånord från tyskan. På spanska och flera andra romanska språk heter svart "negro". Ordet neger betecknande mörkhyad person kan härledas från just ordet negro.


== Svart inom religion och folktro ==
Det finns forskare som har påstått att folk i många kulturer har ett automatiskt negativt uppfattande av den svarta färgen. En positiv association, som i alla fall tidigare återfanns i en särskild del av Indien, är synen på svart som det allra vackraste.
Inom protestantisk liturgi symboliserar svart döden och sorgen. I den västerländska kulturen är svart dödens, sorgens och allvarets färg. Svarta kläder bärs på begravningar. Sorgband är svarta. Svarta katter förknippas med djävulen och anses föra otur med sig.
Temperamentsläran kopplar samman svart med kroppsvätskan svart galla och svart betecknar i detta sammanhang melankoliskt temperament.
Inom äldre kinesisk kultur associerades svart med vatten av de fem grundläggande elementen, norr av riktningarna och med vinter av de fyra årstiderna.
Inom aztekisk färgsymbolik representerade svart krig eftersom svart obsidianglas användes som egg på svärd. Det var också symbolen för religion; aztekiska präster bar endast svart.


== Svart inom politik ==
Svart har länge kopplats samman med personer bland revoltörer, anarkister och folk som inte upplevts bundna av lagen, vilka fullständigt velat distansera sig från det erkända samhället. Inom punkrörelsen på 1970- och 80-talet klädde man sig, för att uttrycka sin idélära, nästan fullständigt i svart och tidigare synliggjorde lösdrivare villigt sin ringaktning för samhället med att bära svart.
Svart kan inom politik syfta på anarkism, anarkosyndikalism och fascism. Benito Mussolinis fascistiska milis var känd som svartskjortorna.
Idag är svart i många länder synonymt med konservatism, såsom i det Österrikiska ÖVP och dess föregångare, Kristligt-sociala partiet. En annan politisk innebörd är att svart är färgen för det portugisiska politiska partiet Vänsterblocket.


== Svart inom heraldik ==
Heraldiskt anger svart bedrövelse och sorg.


== Se även ==
 Slå upp svart i ordlistan Wiktionary.

Djupsvart
Svartkropp
Svart hål
Svarta lådan
Svart marknad
Svart (hudfärg)


== Källor ==
^ [a b c d e] ”Color Meaning”. QSX Software Group. http://www.color-wheel-pro.com/color-meaning.html. Läst 28.08.2007. 
^ [a b c d e f] ”All About the Color BLACK”. Sensational COLOR. http://www.sensationalcolor.com/content/view/1054/144/. Läst 02.09.2007. 
^ Frank, Mark G.; Gilovich, Thomas (1988). ”The dark side of self- and social perception: Black uniforms and aggression in professional sports.”. Journal of Personality and Social Psychology "54" (1): sid. 74 – 85. ISSN 0