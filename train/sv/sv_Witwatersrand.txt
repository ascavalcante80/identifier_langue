Witwatersrand eller bara The Rand är en bergås i Sydafrika, på den sydafrikanska platån, i provinserna North West och Gauteng. Den sträcker sig 300 km i öst-västlig riktning, och dess största höjd är 1 800 meter över havet. Witwatersrand är en av jordens äldsta formationer. Till sin geologiska byggnad är åsen sammansatt av sandsten, kvartsit, skiffer och kalksten; den sistnämnda har i nordväst, där Limpopos källor är belägna, en ljus färg, som gett upphov till namnet ("de vita vattnens berg").


== Ekonomi ==
Witwatersrand är mycket mineralrikt, med bland annat stora guldfyndigheter som upptäcktes 1886. De första arbetena med att bryta guldet började på allvar 1887, och 1888 bildades 44 bolag, som samlade 6 200 kg. Denna oväntat rika produktion åstadkom enskild spekulation (boom), men omkring 1890 följde en kris, som störtade en mängd bolag. Efter krisen tog produktionen ny fart, till dess andra boerkriget medförde ännu ett tillfälligt avbrott. Ett nytt uppsving fick produktionen 1903.
Området är i dag starkt industrialiserat, och det ligger en rad städer här, bla