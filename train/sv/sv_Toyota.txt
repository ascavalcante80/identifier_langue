För den japanska staden Toyota, se Toyota (stad)

Toyota Motor Corporation (japanska: トヨタ自動車株式会社, hepburn: Toyota Jidōsha KK), är en japansk multinationell fordontillverkare som rankas som världens största biltillverkare och där årsproduktionen för år 2014 låg på 10 475 338 fordon varav 8 788 018 var personbilar. Toyota har sitt huvudsäte i staden Toyota, där företaget startades av familjen Toyoda den 28 augusti 1937.


== Historia ==

I slutet på 1800–talet öppnade Sakichi Toyoda Japans första vävfabrik. Hans fabrik var lönsam och 1918 skapade han Toyoda Spinning and Weaving Company. År 1924 skapade han en automatisk vävstol. Han tog patent på vävstolen och för den summa pengar han fick för patentet öppnade hans son, Kiichiro Toyoda grunden för Toyota Motor Corporation som senare startades. Detta skedde 1937. Under andra världskriget tillverkade Toyota lastbilar för den japanska krigsmakten.
Efter andra världskriget slog Toyota igenom och blev Japans största biltillverkare. 1957 lyckades Toyota Crown att ta sig in på den amerikanska marknaden. Europas första Toyota kom 1963. Till en början etablerade man sig i länder utan ett inhemskt bilmärke som till exempel Danmark.
1983 bestämde sig Toyotas vd, Eiji Toyoda att tiden var rätt att starta ett nytt lyxbilsmärke. Serieproduktionen av Toyotas lyxbilsdivision Lexus startade 1989 och finns idag i mer än 60 länder fördelat på 9 modeller. I Europa finns fem modeller med hybridteknik.
Den miljonte Europa-sålda bilen levererades 2000. Idag har Toyota cirka 3 500 återförsäljare.
Under första kvartalet 2007 passerades en milstolpe, då Toyota för första gången sålde fler bilar än General Motors. Toyota sålde 2,348 miljoner fordon globalt under perioden januari-mars. Således passerades GM som samtidigt sålde 2,26 miljoner fordon. Under första halvåret 2011 hamnade Toyota på tredje plats efter GM och VW.
Toyota sålde 8,6 miljoner bilar 2011, varav 629 000 var hybridmodeller, och säljs i mer än 170 länder. Serietillverkningen startade med Toyota Prius 1997 och idag har Toyota 19 hybridmodeller i produktion.
2010 återkallade Toyota ungefär 9 miljoner bilar på grund av bland annat felaktiga gaspedaler. I april 2010 gick Toyota med på att betala rekordhöga böter i USA på 16,4 miljoner dollar för att de inte informerat om defekter i vissa av sina fordons gaspedaler. Medan företaget förnekade att det hade dolt felen, erkände man att det hade kunnat skött frågan bättre.


== Toyota i Amerika ==

I USA har Toyota haft stora framgångar och tillhör de mest sålda bilarna. Toyota Camry har haft stora framgångar och under flera år toppat de amerikanska försäljningslistorna. Därtill har Toyota haft framgångar med sin miljöbil Toyota Prius.


== Toyota i Europa ==
Toyota började att sälja bilar i Europa år 1963. Den första Europa–tillverkade bilen tillverkades i Portugal 1971. Under 1970–talet sålde Toyota allt bättre i Europa och man började på allvar utmana de europeiska och amerikanska tillverkarna. Bilmodellerna med Corolla i spetsen blev verkliga storsäljare över hela världen. Sportbilen Toyota Celica blev en varumärkesbyggare för Toyota.
I Storbritannien började produktionen 1992. I Frankrike och Turkiet tillverkades de första bilarna 2001 respektive 2002. I Europa såldes 2001 cirka 666 000 bilar. Lägst antal sålda bilar i perioden 1992–2001 var 1995. Då såldes ca 384 100 bilar. Sedan dess har försäljningen ökat.


== Toyota i Sverige ==
Toyota kom via Danmark till Sverige i början av 1960–talet. Toyota har växt stadigt sedan dess och har idag 64 återförsäljare runtom i Sverige. Toyota Sweden är miljöcertifierade enligt ISO 14001. Samtliga Toyotas personbilsmodeller är energideklarerade. Genomsnittligt koldioxidutsläpp för nya sålda Toyota–bilar 2011 i Sverige är 132,5 g CO2/km.
De flesta Toyotabilar som säljs i Sverige är designade och tillverkade i Europa (Auris och Avensis i England, Yaris i Frankrike, Aygo i Tjeckien och Corolla Verso i Turkiet). Övriga modeller är importerade från Japan. Toyota har även några bilmärken under sig, först och främst Lexus men även Daihatsu.


== Bilmodeller ==


=== Aktuella modeller ===
Toyota Aygo - Småbilsklass
Toyota Yaris / Yaris Hybridfordon - Småbilsklass
Toyota Auris / Auris Hybrid / Auris Touring Sports / Auris Touring Sports Hybrid - Små familjebilklass
Toyota GT86 - Kompakt sportbil
Toyota Avensis - Sedan eller kombi
Toyota Prius- Serietillverkad hybridbil
Toyota Prius Plug-in Hybrid - Serietillverkad hybridbil
Toyota Prius+ - Serietillverkad hybridbil
Toyota Verso - Familjebuss
Toyota Land Cruiser 150 / V8 - Terrängbil och SUV
Toyota RAV4 / Toyota RAV4 Hybrid - Små familje-jeep
Toyota Hilux - Pickup i mellanklass
Toyota ProAce - Transportbil
Toyota Yaris wrc - World Rally Car
Toyota Mirai - Bränslecellsbil
Toyota iRoad - Kompakt trehjuligt eldrivet fordon


=== Historiska bilmodeller ===

Toyota Carina - Mellanklass-sedan
Toyota Celica - Sportcoupé
Toyota Corolla - Små familjebilklass
Toyota Corona - Personbil
Toyota Cressida - Medelstor personbil
Toyota Crown
Toyota iQ - Småbilsklass
Toyota Model F
Toyota MR2 - Tvåsitsig sportbil med mittmotor
Toyota Previa - MPV
Toyota Starlet
Toyota Tercel
Toyota Crown
Toyota Supra
Toyota Supra MK2
Toyota Supra MK3
Toyota Supra MK4
Toyota Verso-S
Toyota Verso-S City
Toyota Yaris Verso


=== Modellutveckling ===

Till en början anklagades Toyota och andra japanska tillverkare för att enbart göra kopior av europeiska och amerikanska bilar. Ord som "riskokare" användes ofta nedsättande om modellerna. Toyota har genom historien blandat enkla "folkbilar" som Corolla med mer större och sportigare modeller. På den amerikanska marknaden har de större modellerna som Crown och senare Camry haft framgång och globalt har Corollan varit en framgångssaga.
Modellerna byttes under 1960– och 1970–talet relativt ofta ut speciellt jämfört ur ett europeiskt perspektiv med Volkswagen som den mest framgångsrika bilen. Under slutet av 1960-talet ville Toyota visa att man inte enbart tillverkade enkla bilar och lanserade en GT–modell som visade prov på japansk design och ingenjörskunnande ur ett annat perspektiv. Under början av 1970–talet följde Toyota Celica som blev en stor succé.
Toyotas bilar har ofta hållit hög kvalité men ofta setts som intetsägande och tråkiga när det gäller bilarna i små– och mellanbilsklasserna. I slutet av 1990–talet försökte man råda bot på detta genom att gör om Corolla och lansera en modell med betydligt djärvare formgivning. Succén uteblev och man gick tillbaka till en mer strikt design. Modellerna har hela tiden hållit hög kvalité.


=== Specialfunktioner ===
Idle up: en knapp i vissa Toyotabilar, som ökar varvtalet vid tomgångskörning av motorn (idle = engelska för tomgång). Funktionen kan användas vid kyla som ett sätt att snabbare nå arbetstemperatur.


== Produktion ==
Toyota sålde 9.98 miljoner bilar 2013 och säljs i mer än 170 länder. Totalt sedan starten 1936 har Toyota tillverkat över 200 miljoner bilar. Samtliga 65 fabriker runt om i världen, liksom Toyota Sweden, är miljöcertifierade enligt ISO 14001. Sedan Toyota Prius kom som första masstillverkade hybrid 1997 har Toyota tillverkat över 7 miljoner hybrider. Toyota har 28 hybridmodeller i produktion. Alla Toyotas personbilsmodeller är energideklarerade. Serieproduktionen av Toyotas lyxbilsdivision Lexus startade 1989. I Sverige säljs sex Lexus-modeller, samtliga med hybridteknik.


=== Toyota Production System ===

En viktig del till Toyotas stora framgångar har företagets produktionssystem varit. Toyota Production System (TPS) har sitt ursprung i Toyotas tidigare huvudgren som var vävstolstillverkning. Sakichi Toyoda skapade en vävstol som stannade eftersom garnet gick av och sedan inte fortsatte producera felaktig väv. Detta har sedan varit grunden för det system som senare utvecklades vid Toyotas bilfabriker. Japanska nyckelord som Muda och Kaizen har blivit vägledande för den övriga bilindustrin. Toyotas mål är att få produktion optimerad genom att undvika felen från start och om de uppkommer direkt åtgärda dem. Vidare beställer man aldrig mer än som behövs till produktionen som på detta sätt hela tidens hålls "slimmad". Systemet har gett mycket hög kvalité på bilarna och en kostnadseffektiv produktion där Toyota blivit modellen alla andra biltillverkare idag går efter. Sammantaget klassas vanligen Toyota som den biltillverkare som har högst kvalitet i världen, måttstocken för alla tillverkare att följa efter. Det skall också tilläggas att i Toyotas produktionssystem är det löpande bandet som används och eftersom Toyota har haft stora framgångar har allt flera tillverkare följt efter. Man kan säga att Toyota återinfört det löpande bandet till världens fabriker. Detta är knappast till gagn för dem som ar