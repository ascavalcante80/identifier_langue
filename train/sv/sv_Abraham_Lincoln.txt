Abraham Lincoln, född 12 februari 1809 i Hardin County (i nuvarande Hodgenville i LaRue County) i Kentucky, död 15 april 1865 i Washington D.C. (mördad), var en amerikansk advokat och politiker. Lincoln var USA:s president åren 1861–1865. Han ledde nordsidan under amerikanska inbördeskriget och mördades i samband med ett teaterbesök i huvudstaden.
Lincoln var senator i delstaten Illinois. Han var ledamot av representanthuset 1847. Han var USA:s förste republikanska president.
Lincoln föddes i en timmerkoja i Kentucky. Helt självlärd arbetade han som advokat från 1837 i Springfield i Illinois. Han var medlem av delstatens lagstiftande församling 1832–1842, och blev känd som Honest Abe (ärlige Abe). Han slöt sig till det nybildade republikanska partiet 1856 och valdes till president 1860 med knappt 40 procent av rösterna och bara 180 elektorsröster – i ett sällsynt val för USA delade tre andra kandidater nästan lika på resten av rösterna.
Lincoln spelade en betydelsefull roll under det amerikanska inbördeskriget. Som oerfaren senator gjorde han till en början många misstag. Detta, i samband med handlingsförlamningen hos hans företrädare James Buchanan, ledde till splittring, som han försökte kanalisera som självständighetsstrider. Sedan vägrade han, bland annat, att gå med på Konfederationens krav på evakuering av den federala garnisonen i Fort Sumter i Charleston i South Carolina, vilket ledde till de första fientligheterna under det som skulle bli inbördeskriget.
Lincoln är känd för emancipationsproklamationen 1863, vilken frigjorde slavarna i de delar av Södern som ej kontrollerades av den federala armén (slaveriet fortsatte till 1865 i de delstater och områden som kontrollerades av nordsidan). Emancipationsförklaringen föregick det trettonde tillägget till USA:s konstitution två år senare, som slutligen gjorde slaveri olagligt i unionen. Han är även känd för det tal han höll efter slaget vid Gettysburg, (Gettysburgtalet).
Lincoln satt på Fordteatern i Washington D.C. och såg pjäsen Our American Cousin då han mördades. Mordet ägde rum sex dagar efter freden i inbördeskriget och general Robert E. Lees kapitulation. Lincoln sköts av sydstataren och den kände skådespelaren John Wilkes Booth. Kulan träffade honom i bakhuvudet klockan 22.13 långfredagen den 14 april 1865. Lincoln fördes till ett närliggande hus (Petersen House), där han avled efter nio timmars medvetslöshet.


== Lincolns liv 1809–1864 ==


=== Uppväxt och ungdomsår ===
Abraham Lincoln föddes den 12 februari 1809 och var son till Thomas Lincoln och Nancy Hanks, två olärda bönder. Han kom till världen i en timmerkoja med tillhörande mark om cirka 350 tunnland, Sinking Spring Farm. Gården låg vid Nolin Creek, 5 kilometer söder om nuvarande Hodgenvilles centrum i Kentucky, den sydligaste delen av Hardin County (numera en del av LaRue County som grundades 1843) med många nybyggare. Lincoln fick namn efter farfadern som dog 1786 i en indianräd. Han hade inget mellannamn. Hans äldre syster, Sarah Lincoln, var född 1805. Han hade också en yngre bror, Thomas Jr, som dog som liten.
Thomas Lincoln var en respekterad och under en tid relativt inflytelserik medborgare i trakten. Han köpte Sinking Spring Farm i december 1808 för två hundra dollar kontant och övertagande av en skuld. Thomas Lincoln förlorade dock egendomen i en tvist, så när Lincoln var barn fick familjen bo i en backstuga i Indiana; de hade inte ens något timrat hus. Familjen tillhörde en baptistkyrka som hade lämnat en större kyrka eftersom de vägrade stödja slaveriet. Väldigt tidigt lärde sig Lincoln att ogilla slaveriet. Han gick aldrig med i föräldrarnas kyrka, eller någon annan heller, och i sin ungdom drev han med religionen. Det diskuteras ofta om Abraham Lincoln hade Marfans syndrom, en autosomal dominant störning av bindväven som bland annat tog sig i uttryck i långa haltningar och att han var mycket lång, 190 cm.
1816 när Lincoln var 7 år gammal flyttade hans utblottade familj till Perry County (numera Spencer County) i Indiana. Han uppmärksammade senare denna flytt ”delvis på grund av slaveriet” (partly on account of slavery), och delvis på grund av ekonomiska svårigheter i Kentucky. Lincolns mor dog 1818 på grund av ”mjölksjukan” vid 34 års ålder, när Abe var nio. Strax därefter gifte sig hans far om sig med Sarah Bush Johnston. Sarah Lincoln uppfostrade den unge Lincoln som om han vore hennes egen. Hon jämförde senare Lincoln med hennes egen son och sade att ”Both were good boys, but I must say – both now being dead that Abe was the best boy I ever saw or ever expect to see”. (Båda var bra pojkar, men jag måste säga – nu när båda är döda så måste jag säga att Abe var den bästa pojken jag såg eller nånsin förväntade mig att se). Lincoln var hängiven sin styvmor, vilken han resten av sitt liv skulle kalla för Mamma, men inte så nära sin pappa.

1830, efter ekonomiska och landrättsliga svårigheter i Indiana, försatte sig familjen på offentlig mark i Macon County, Illinois, omkring en och en halv mil väster om Decatur. Vissa forskare tror att det var hans fars upprepade markrättighetstvister och de ekonomiska svårigheter som de ledde till som gjorde att han började studera juridik. Den följande vintern var särskilt hård, och familjen flyttade nästan tillbaka till Indiana. När hans far återigen flyttade familjen, till Coles County, Illinois följande år gav sig den 22-åriga Lincoln iväg själv, åkte kanot nerför Sangamon River till Sangamon County, Illinois, i New Salem (Menard County), Illinois. Senare samma år jobbade han för en affärsman i New Salem, Denton Offutt. I sällskap av vänner tog han gods från New Salem till New Orleans, Louisiana via Sangamon, Illinois River och floder i Mississippi. När han befann sig i New Orleans kan han ha bevittnat en slavauktion. Han besökte ofta Kentucky och där hade han möjlighet att se slavförsäljningar vid olika tillfällen.
Hans dokumenterade utbildning består av ungefär 18 månaders skolning av icke utexaminerade privatlärare. I själva verket var han självlärd och läste alla böcker han kunde låna. Han var väl orienterad i Bibeln, i William Shakespeares verk, i engelsk och amerikansk historia, och han utvecklade ett rättframt språk som väckte häpnad och fick stort genomslag hos en publik som var van vid mer bombastiska och retoriska ordvändningar inom politiken. Han ägnade sig åt brottning och var skicklig med yxa; vissa stockar som han lär ha kluvit i sin ungdom ställdes ut vid det republikanska nationalkonventet 1860, då partiet använde temat poor-boy-made-good. Han undvek att jaga och fiska eftersom han inte gillade att döda djur ens för matens skull, och, trots att han var ovanligt lång och stark, tillbringade han så mycket tid med böckerna att grannar misstänkte honom för att läsa bara för att undvika mödosamt arbete.


=== Tidigare karriär ===
Lincoln började sin politiska bana 1832, som 23-åring, genom en kampanj för Illinois General Assembly som medlem i the Whig Party. Han försöker erhålla sitt partis nominering till den amerikanska kongressen utan framgång. Han försöker igen och lyckas få nomineringen och väljs in i U.S. House of Representatives 1846. Han flyttar till Washington D.C. och tillträder sin post 1847. Han arbetar aktivt mot det Mexikanska kriget som är en del av president Polks politik vilket minskar hans popularitet i Illinois en smula.


=== Familj ===
Lincolns föräldrar hette Thomas Lincoln och Nancy Hanks.
Den 4 november 1842 gifte sig Lincoln med Mary Todd Lincoln som kom från en (slavägande) finare familj från Kentucky. Paret hade fyra söner:
Robert Todd Lincoln (1 augusti 1843–26 juli 1926): född i Springfield, Illinois, och död i Manchester i Vermont.
Edward Baker Lincoln (10 mars 1846–1 februari 1850): född och död i Springfield.
William Wallace Lincoln (21 december 1850–20 februari 1862): född i Springfield och död i Washington D.C.
Thomas ”Tad” Lincoln (4 april 1853–16 juli 1871): född i Springfield och död i Chicago.


=== Utnämningar av Lincoln till Högsta Domstolen ===
Noah H. Swayne, 1862
Samuel Freeman Miller, 1862
David Davis, 1862
Stephen Johnson Field, 1863
Salmon P. Chase, 1864 (Chefsdomare)


== Religiös övertygelse ==
Även om Lincolns föräldrar var fundamentalistiska baptister, menar historikern professor Mark A. Noll att ”Lincoln gick aldrig med i någon kyrka eller ens några klara bekännelser för kristen övertygelse”. Trots detta var Lincoln tydligt påverkad av kristna traditioner, vilket bland annat framgår av hans bibliska kunskaper. Noll instämmer med levnadstecknaren Jesse Fell att Lincoln avvisade den ortodoxa synen på människans så kallade medfödda depravering, Jesu natur och prästämbete, försoningen, bibelns ofelbarhet, mirakel samt himlen och helvetet. Professor Noll menar vidare att Lincoln blev motståndare till organiserad kristendom efter sin erfarenhet som ung man när han såg överdriven känslomässighet och bittra sekteristiska gräl beteckna årliga lägermöten och kringresande predikanter. Andra kännare, som William J Wolf, menar att termen biblisk kristen passar Lincoln bättre. Lincoln såg sig själv som Guds instrument och USA som Guds ”nästan utvalda land”. Joseph R. Fornieri skriver att Lincolns ”civila teologi” var rotad i en djup religiös tro.
En rad citat visar tecken på att Lincoln var mer än en deist; han var en person med klara teistiska idéer. I Handbill Replying to Charges of Infidelity skriver han exempelvis att han aldrig förnekat sanningen i Skrifterna. I Fragment on Pro-slavery Theology och Meditation on Divine Will talar han om ”Guds vilja” och att ”Guds vilja råder”. I Proclamation Appoining a National Fast Day, den 30 mars 1863, skriver Lincoln: ”... den sublima sanningen, förklarad i den heliga skrift och bevisad av hela historien, att dessa nationer bara är välsignade vars Gud är Herren” (... the sublime truth, announced in the Holy Scriptures and proven by all history, that those nations only are blessed whose God is the Lord).


== Sexualitet ==
Lincolns sexualitet är ett omdiskuterat ämne. C. A. Tripp, en sexualforskare, har argumenterat för att Lincolns problematiska och distanserade relation till kvinnor tillsammans med hans varma och nära relation med ett antal män eventuellt skulle kunna kopplas samman med homosexuella. Andra levnadstecknare, så som David Herbert Donald, har starkt bestridit dessa påståenden och menar att det inte fanns några tendenser till homosexualitet hos Lincoln i hans liv. På grund av att Lincoln var den politiker han var hade han många ”vänner”, menar Donald. I till exempel sina brev refererar Lincoln ofta till bekanta som ”mina personliga 