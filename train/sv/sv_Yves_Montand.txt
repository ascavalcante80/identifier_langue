Yves Montand, född Ivo Livi den 13 oktober 1921 i Monsummano Alto i Toscana i Italien, död 9 november 1991 i Senlis, Oise i Picardie i Frankrike, var en fransk skådespelare och sångare, av italiensk börd.


== Biografi ==
Yves Montands föräldrar, som var lantbrukare, var antifascister och flydde till Frankrike när Benito Mussolini kom till makten i Italien. Han växte upp i Marseille under fattiga förhållanden. Han slutade skolan endast 11 år gammal och arbetade bland annat som barberarlärling, fabriksarbetare och bartender innan han gjorde debut på en nattklubb i staden som 18-åring.
Han arbetade sig upp och kom så småningom till Paris. Där upptäcktes han av Edith Piaf när han sjöng på Moulin Rouge. Med hennes hjälp kom han att bli en av Frankrikes mest folkkära och populära kabarésångare och hon ordnade också en filmroll åt honom, Skuggan av en stjärna 1945, vilket skulle bli början på en lysande filmkarriär.
Sitt stora genombrott som skådespelare fick han 1953 i Fruktans lön. Han blev en internationellt känd stjärna, i såväl europeiska som amerikanska filmer.
Han var gift 1951–1985 med skådespelerskan Simone Signoret. Han hade en omskriven romans med Marilyn Monroe under inspelningen av Låt oss älska 1960.
Yves Montand ligger begravd jämte sin före detta hustru Simone Signoret på kyrkogården Père-Lachaise i Paris.


== Filmografi (urval) ==

1945 – Skuggan av en stjärna
1953 – Fruktans lön
1960 – Låt oss älska
