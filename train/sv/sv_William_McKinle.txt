William McKinley, född 29 januari 1843 i Niles, Ohio, död 14 september 1901 (mördad) i Buffalo, New York, var en amerikansk politiker; president från 1897 till 1901.


== Bakgrund ==
McKinley tillhörde en skotsk-irländsk släkt som invandrat till Nordamerika på 1740-talet.
Till yrket var han posttjänsteman. Då amerikanska inbördeskriget utbröt 1861, anmälde han sig som frivillig och fick medalj för sin tapperhet i slaget vid Antietam den 17 september 1862. Vid inbördeskrigets slut 1865 hade han avancerat till major. Han började därefter studera juridik och blev 1867 advokat. Han gifte sig 1871 med Ida Saxton.


== Politisk karriär ==

År 1876 valdes McKinley till medlem av kongressens representanthus, där han kom att sitta 1877–1883 och 1885–1891. Som ordförande i representanthusets skatteutskott lade han i april 1890 fram ett förslag till en skyddsvänlig tulltariff, kallad "McKinley-billen". Denna antogs den 10 juni 1890 och innebar en i många fall skyhög tullsats; avsikten var att främja en utveckling av den amerikanska industrin. Viss handel underlättades emellertid, såsom importen av socker och exporten av amerikanskt fläsk till Europa.
McKinley var Ohios guvernör 1892–1895. Han nominerades av republikanerna till posten som USA:s president 1896 och vann med 271 elektorsröster (mot motståndaren William Jennings Bryans 176) efter en hård valstrid. Han tillträdde sitt ämbete den 4 mars 1897 och omvaldes 1900.
Han bedrev en "imperialistisk" utrikespolitik. Under hans regeringstid ingrep USA först genom förhandlingar och sedan i krig i striden mellan Spanien och Kuba. Vid freden i Paris den 10 december 1898 kom såväl Puerto Rico som Filippinerna att tillfalla USA och Kuba ställdes under amerikansk jurisdiktion. 1898 annekterades ögruppen Hawaii, vilken blev amerikanskt territorium i april 1900. Amerikanska trupper deltog också i en väpnad internationell aktion i Kina 1900.
McKinley sköts den 6 september 1901 av anarkisten Leon C