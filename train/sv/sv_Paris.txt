Paris (fr. uttal: pa.ˈʁi, pari) är huvudstaden i Frankrike. Staden är belägen vid floden Seine och grundades av romarna under namnet Lutetia. Paris utgör ett eget departement i regionen Île-de-France. Staden delas in i 20 arrondissement. Paris innerstad har cirka 2,2 miljoner invånare och med förorter över 11 miljoner invånare. Paris är ett av världens viktigaste affärs- och kulturcentrum. Som en av de mest betydelsefulla globala städer är Paris även ett viktigt politiskt, teknologiskt och konstnärligt centrum, samt ansedd som modets och gastronomins huvudstad . Paris besöks årligen av cirka 30 miljoner utländska turister, vilket gör staden till en av världens mest besökta städer.


== HistoriaRedigera ==


== GeografiRedigera ==
Paris (48°51′N 02°20′Ö) ligger runt floden Seine och innerstaden delas in i högra stranden (rive droite) och vänstra stranden (rive gauche). I floden finns det två öar som utgör stadens historiska kärna: Île de la Cité, där man idag återfinner bland annat Conciergeriet (justitiepalatset) och katedralen Notre-Dame de Paris, och Île Saint-Louis, som ligger öster om den förra ön. Det finns fler än 30 broar i Paris.
Det egentliga Paris, det vill säga det område som har Paris som postort, är inte speciellt stort, bara cirka 11 kilometer i diameter som mest, och där bor omkring 2,2 miljoner människor. Skillnaden gentemot många andra storstäder i världen är att Paris har kvar sina officiella gränser från 1860, medan de flesta andra storstäder som London och New York har flyttat ut sina gränser. I storstadsregionen runt Paris bor dock fler än 11 miljoner människor.
Innerstaden är indelad i tjugo distrikt, så kallade arrondissement. Dessa är numrerade 1er (premier), 2ème (deuxième) etcetera till 20ème (vingtième) och numret anges ofta med romerska siffror. Det första arrondissementet ligger precis mitt i staden vid Seine, andra arrondissementet ligger rakt norr om första, och sedan slingrar sig tredje, fjärde och så vidare fram som en kanelbulle två och ett halvt varv medurs. Numreringen avspeglar ungefär hur Paris har växt med tiden genom att införliva utanförliggande byar.
Generellt kan sägas att Paris saknar de stora bostadsområden som finns i de flesta städer. Eftersom staden är mycket kompakt och tätbefolkad finns restauranger, kaféer, affärer och kontor på nästan varje gata.


=== StadsdelarRedigera ===

Arrondissementen är inte alls enbart en administrativ angelägenhet, utan även i helt informella sammanhang ett av de vanligaste sätten att ange ungefär var något befinner sig i Paris. Privata postadresser inom Paris har 750 XX som postnummer, där XX är arrondissementets nummer (750 02, 750 14 etcetera). Generellt kan sägas att de centralt belägna arrondissementen anses finare och är dyrare, men det arrondissement som hyser allra flest överdådiga paradvåningar är det sextonde, beläget i sydvästra Paris och omgärdat av Seine och Bois de Boulogne. Det folkrikaste arrondissementet är det femtonde, söder om Eiffeltornet, som har drygt 225 000 invånare, medan det första bara har knappt 17 000 invånare. Arrondissementen söder om floden (vänstra stranden) har traditionellt förknippats med intellektuella, akademiker, konst och film, och där ligger Latinkvarteren (Quartier Latin), Saint Germain-kvarteren och Montparnasse. Centrala staden norr om floden (högra stranden) förknippas istället med affärer, och där ligger Louvren och de stora shoppingboulevarderna, men även Montmartre och Place de la Bastille.
Parallellt med arrondissementssystemet finns ett antal mer traditionella namn på stadsdelar, som till exempel Saint Germain, Quartier Latin, Marais, Montmartre, Montparnasse, Belleville, Menilmontant.


=== ParkerRedigera ===

Inne i Paris innerstad finns flera parker, till exempel Jardin du Luxembourg i sjätte arrondissementet, Jardin des Tuileries framför Louvren, Parc des Buttes Chaumont i nittonde arrondissementet och Parc Montsouris i fjortonde arrondissementet. Utöver detta finns det en botanisk trädgård, Jardin des Plantes, några kyrkogårdar (till exempel Père Lachaise och Montparnassekyrkogården) samt ett antal öppna fält av symmetrisk paradkaraktär, exempelvis Champs de Mars (Marsfälten) framför Eiffeltornet.
I utkanten av innerstaden, precis vid gränsen mot de förorter som i rent juridisk bemärkelse inte tillhör Paris, finns två stora parker, Bois de Boulogne i väster och Bois de Vincennes i öster.


=== KlimatRedigera ===
Paris har ett maritimt klimat med milda och små temperaturskillnader mellan årstiderna och som sällan har extremt höga eller låga temperaturer.
Somrarna är varma med temperaturer på ca. 22 - 25 °C dagtid och nattetid 13 - 16 °C. På vintrarna sjunker temperaturerna nästan aldrig under noll, och ligger som regel runt 3 - 8 °C. Snöfall i Paris sker mycket sällan, men kan ske under vissa vintrar, snön stannar dock sällan kvar på marken.

Den högsta temperaturen som uppmätts i Paris var 40 °C 1947, och den lägsta var -24 °C 1873. Men under Europeiska värmeböljan 2003 hade Paris temperaturer på 38 °C under flera dygn, vilket orsakade dödsfall bland äldre.


== DemografiRedigera ==


=== BefolkningstäthetRedigera ===
Vid 1999 års folkräkning var befolkningstätheten i Paris stad 20 164 invånare per kvadratkilometer. Undantaget parkerna Bois de Boulogne och Bois de Vincennes var befolkningstätheten hela 24 448 invånare per kvadratkilometer. Som jämförelse kan nämnas att befolkningstätheten i Manhattan vid 2000 års folkräkning i USA var 25 846 invånare per kvadratkilometer, och 2001 års folkräkning i Storbritannien var den 8 663 invånare per kvadratkilometer i centrala London.
Befolkningstätheten är alltså hög i Paris och kan snarare jämföras med många afrikanska och asiatiska städer än med övriga europeiska städer. I flertalet europeiska och amerikanska städer har trenden snarare varit att många flyttar från stadskärnan till förorterna. Stadskärnan inrymmer istället affärer och kontor, och är lugn på kvällen och natten. Detta är mycket annorlunda i Paris, även om befolkningstätheten i centrum har minskat sedan 1920-talet. Minskningen sker dock knappast i samma takt som i övriga europeiska städer och i amerikanska städer.
Värt att nämnas är att befolkningstätheten i centrala Paris före den industriella revolutionen var mellan 75 000 och 100 000 invånare per kvadratkilometer. Idag är det tätast befolkade arrondissementet i Paris det elfte med en befolkningstäthet på 40 672 invånare per kvadratkilometer (1999). Vissa kvarter i detta arrondissement når till och med 100 000 invånare per kvadratkilometer.


=== Stad och storstadsområdeRedigera ===

Staden Paris utgörs av ett av Frankrikes departement, med ett invånarantal på 2 203 817 i början av 2009. Ytan täcker 105,397 km², varav nästan en femtedel (18,469 km²) upptas av parkerna Bois de Boulogne och Bois de Vincennes.

Paris urbaniserade område, Unité urbaine de Paris, var med sina 10 197 678 invånare i början av 2007 Europas näst folkrikaste, efter Moskva. Området täcker en yta av 2 723,03 km², vilket omfattar totalt 396 kommuner. De största förorterna är (i storleksordning) Boulogne-Billancourt, Argenteuil, Montreuil, Saint-Denis, Versailles, Nanterre, Créteil, Aulnay-sous-Bois, Vitry-sur-Seine och Colombes.
Paris hela storstadsområde, Aire urbaine de Paris, består av totalt 1 584 kommuner. Med en yta av 14 518,30 km² och 11 836 970 invånare i början av 2007 är Parisområdet ett av Europas folkrikaste storstadsområden, med endast Moskva, London och Rhen-Ruhr-regionen i samma storleksklass.


== Ekonomi och näringslivRedigera ==
Storstadsområdet kring Paris är en av motorerna i den globala ekonomin. Bruttonationalprodukten i Parisområdet Île-de-France beräknades år 2009 till 552,1 miljarder euro, vilket motsvarade nästan 30% av hela Frankrikes BNP, trots att stadens befolkning bara utgjorde 18,8% av hela landets befolkning vid denna tidpunkt. Om Paris hade varit ett land så hade det varit världens femtonde största ekonomi.[källa behövs]
Enligt siffror från Eurostat stod Paris för 4,5 procent av BNP i EU (med 25 medlemsstater), fastän befolkningen endast var 2,45 procent av EU:s totala vid den tiden (2002).[källa behövs] Trots att storstadsområdet Paris endast är världens tjugoförsta största metropol befolkningsmässigt hamnar man på en femteplats vid jämförelse av dessa metropolers BNP, enligt en studie av PwC.
Vid 1999 års folkräkning var 5 089 170 personer anställda i storstadsområdet Paris, varav 31,5 procent arbetade i Paris innerstad och 16 procent i Hauts-de-Seine (92) där affärsdistriktet La Défense ligger, medan de återstående 52,5 procenten arbetade i förorterna.[källa behövs]


=== SektorerRedigera ===
Paris ekonomi är mycket diversifierad och har inte specialiserats, som till exempel Los Angeles med underhållningsindustri och London med finanstjänster. Turistindustrin upptog till exempel bara 3,6 procent av den totala arbetsstyrkan i storstadsområdet (1999) och är alltså ingen huvudgren inom ekonomin. Paris ekonomi är huvudsakligen en serviceekonomi. Tillverkningsindustrin är fortfarande viktig, storstadsområdet kring Paris är fortfarande ett av Europas viktigaste, men volymen minskar. Det finns en tydlig trend mot förädlingstjänster, speciellt affärstjänster.
Mångfalden i Paris ekonomi avspeglade sig i folkräkningen 1999 där 16,5 procent av de 5 089 170 personer som var anställda i storstadsområdet arbetade inom affärstjänster, 13,0 procent inom handel, 12,3 procent med tillverkning, 10,0 procent inom offentlig administration och försvar, 8,7 procent med sjukvård, 8,2 procent med transporter och kommunikation, 6,6 procent med utbildning och de återstående 22 procenten inom övriga ekonomiska sektorer.
Bland tillverkningsindustrin var el- och elektronikindustrin den största med 17,9 procent av den totala arbetsstyrkan inom tillverkningsindustrin (1999). Förlagsverksamhet och tryckerier anställde 14,0 procent och de återstående 68,1 procenten var fördelade mellan olika andra slags industrier.


== AdministrationRedigera ==
Efter den omorganisation av Paris-regionen som lagstadgades den 10 juli 1964 och trädde i kraft den 1 januari 1968 är staden Paris på samma gång ett département och en commune. Före denna lagändring räknades – sedan 1790 – Paris som huvudort i departementet Seine.
I motsats till andra franska städer finns ingen intercommunalité, alltså samarbete mellan kommuner, mellan Paris och stadens förorter. Området för staden Paris täcker alltså enbart själva stadskärnan, och inte de omkringliggande områdena.
Departementet Ville de Paris består av en enda kommun, vilken är indelad i 20 stadsarrondissement. Dessa fastställdes vid den sista markutvidgningen av Paris 1860 och ersatte den tidigare indelningen i 12 arrondissement som hade fastställts den 11 oktober 1795.
Beslutande kommunala organ är borgmästaren (Maire de Paris) och stadsfullmäktige (Conseil de Paris). Varje stadsarrondissement har också ett kommunalråd (Officier Municipale), utnämnt av borgmästaren, och ett fullmäktige, valt av de lokala väljarna.


=== Paris borgmästareRedigera ===

Jean Sylvain Bailly: 15 juli 1789 till 18 november 1791
Jérôme Pétion: 18 november 1791 till 15 oktober 1792
Philibert Borie: 7 till 13 juli 1792 interimsborgmästare
René Boucher: 15 oktober till 2 december 1792 interimsborgmästare
Henri Lefèvre d'Ormesson: 21 november 1792 drog sig tillbaka
Nicolas Chambon: 1 december 1792 till 4 februari 1793
Jean-Nicolas Pache: 14 februari 1793 till 10 maj 1794
Jean-Baptiste Fleuriot-Lescot: 10 maj till 17 juli 1794
borgmästarskapet indraget till 1848
Louis-Antoine Garnier-Pages: 24 februari till 5 mars 1848
Armand Marrast: 9 mars till 19 juli 1848
borgmästarskapet indraget till 1870
Étienne Arago: 4 september 1870 till 15 november 1870
Jules Ferry: 15 november 1870 till 5 juni 1871
borgmästarskapet indraget till 1977
Jacques Chirac: 20 mars 1977 till 16 maj 1995
Jean Tiberi: 22 maj 1995 till 24 mars 2001
Bertrand Delanoë: 25 mars 2001 till 2008. Omvald 2008. Pågående mandat upphör 2014.


=== PolisprefektenRedigera ===
Polisprefekten i Paris (Préfet de Police) är en prefekt, motsvarande landshövding, med utvidgade befogenheter i förhållande till de vanliga prefekterna i landsorten. Polisprefekten har både statliga och kommunala uppgifter och fungerar jämte borgmästaren som verkställande myndighet för Paris stadsfullmäktige. Polisprefekten deltar tillsammans med borgmästaren i stadsfullmäktiges sammanträden och kan begära att stadsfullmäktige eller stadsarrondissementsfullmäktige sammankallas. Polisprefekt sedan 2012 är Bernard Boucault.
Statliga uppgifter
Ansvarar för huvudstadens säkerhet.
Ansvarar för den statliga polisförvaltningen i huvudstaden.
Chef för kriminalpolisen.
Polismyndighet i Paris och departementen Hauts-de-Seine, Seine-Saint-Denis och Val-de-Marne.
Civilbefälhavare i Paris försvarszon (de åtta departement som utgör Île-de-France).
Ansvarar för den operativa ledningen av järnvägstransportsäkerheten i Île-de-France.
Kommunala uppgifter
Ansvarar för den kommunala polisförvaltningen.
Polisprefekturen är den förvaltningsmyndighet som biträder polisprefekten med att genomföra sina uppgifter. 43 % av polisprefekturens budget anslås av Paris stadsfullmäktige. Resten anslås av inrikesministeriet.
Polisprefekturens organisation
Regional kriminalpolisdirektion
Regional kriminalunderrättelsedirektion
Urban närpolisdirektion
Direktion för utrycknings- och trafikpolis
Teknisk och logistisk direktion
Generalinspektion
Administrativ polisdirektion
Trafik- och hälsovårdsinspektion
Paris brandförsvar sorterar också under polisprefekten.


== SevärdheterRedigera ==

Paris främsta kännemärke idag är Eiffeltornet, som byggdes till världsutställningen i Paris 1889, då hundraårsminnet av franska revolutionen firades. Eiffeltornet är sammansatt av cirka 2,5 miljoner nitar och väger cirka 10 000 ton varav 7 300 ton består av smidesjärn.
Andra kända byggnader och monument är Louvren, både dess gamla byggnader och den nya glaspyramiden på innergården som fungerar som entré till museet, Triumfbågen - ett minnesmärke med bland annat ”den okände soldatens grav”, avenyn Champs-Élysées, kulturhuset Centre Georges Pompidou, där arkitekten placerat alla rör för värme, vatten, avlopp med mera på utsidan och dessutom färgkodat dem, den moderna ”triumfbågen” bestående av kontor, i nya stadsdelen La Défense, den lilla frihetsgudinnan i Seine, obelisken vid Place de la Concorde samt Les Halles.
Kända sevärdheter finns i konstnärskvarteren Montmartre med bl.a. kända kyrkan Sacré-Cœur samt Moulin Rouge. Kända broar är bl.a. Pont Alexandre III samt Pont Neuf.
Några av Paris mest kända parker är Tuilerieträdgården, Luxembourgträdgården, Champ de Mars samt Bois de Boulogne. Place des Vosges är ett torg som liknar en park och är mycket välbesökt.


=== KyrkorRedigera ===
Den tidigare klosterkyrkan Saint-Denis norr om Paris var fram till 700-talet begravningsplats för nästan alla franska kungar. 1147 påbörjades nybygget av klosterkyrkan som samtidigt var början av konststilen gotik. Katedralen Notre Dame på stadsön räknas allmänt som ett av de första exemplen på den tidiga gotiska byggnadskonsten. Kyrkan byggdes som biskopskyrka under 1100- och 1200-talen med en höjd av 69 meter. Katedralen var hem och arbetsplats för Victor Hugos romanfigur Quasimodo i Ringaren i Notre Dame. Kyrkan Sainte-Chapelle ligger mittemot Notre Dame och byggdes omkring år 1240 i gotisk stil. De användes av kungarna som förvaringsplats för religiösa reliker.
Invaliddomen byggdes under 1600- och 1700-talen. Denna praktfulla kupolkyrka tjänstgjorde som begravningsplats för betydande franska fältherrar, däribland Napoleon I, som 1840 överfördes dit. Den mellan 1876 och 1914 uppförda kyrkan Sacré-Cœur är gjord i romersk-bysantinsk stil och ligger synlig från mycket långt håll på backen Montmartre.
I Quartier Latin finns Saint-Séverin-et-Saint-Nicolas, Saint-Julien-le-Pauvre och Saint-Étienne-du-Mont, i Marais Temple des Filles de la Visitation Sainte-Marie, Saint-Paul-et-Saint-Louis och Saint-Gervais-et-Saint-Protais och i stadsdelen Saint-Germain-des-Prés kyrkorna Saint-Germain-des-Prés och Saint-Sulpice. Andra betydande kyrkor i Paris är Saint-Nicolas-des-Champs, Saint-Martin-des-Champs, Saint-Eustache, Saint-Germain-l'Auxerrois, Saint-Roch, Sainte-Marie-Madeleine, Chapelle Éxpiatoire, Saint-Augustin, Sainte-Trinité, Saint-Nicolas-du-Chardonnet, Notre-Dame-des-Victoires och Notre-Dame-des-Blancs-Manteaux.


=== Andra sevärdheterRedigera ===
Andra sevärdheter är Chaillotpalatset och Hôtel de ville samt stadsdelen Marais. Versaillesslottet ligger cirka två mil sydväst om Paris centrum.


== KommunikationerRedigera ==
Kollektivtrafiken (pendeltåg, metro, spårvagnar, bussar med mera) drivs av företaget RATP och kollektivtrafiken i Parisregionen samordnas av Syndicat des transports d'Île-de-France (STIF), tidigare Syndicat des transports parisiens (STP).


=== Pendeltåg Redigera ===
Paris har ett omfattande pendeltågsnät med RER-tåg. Under centrala Paris går pendeltågen i långa tunnlar med underjordiska stationer, utanför staden går de i marknivå. Linjerna är uppkallade efter alfabetet och heter Linje A, B, C etc. Till Disneyland utanför Paris går pendeltågslinje A (röd på kartan) mot Marne-la-Vallée. Till storflygplatsen Charles de Gaulle går linje B (blå på kartan). Med RER-tågen kan man snabbt ta sig från centrala staden till nya La Défense utanför Paris med linje A.


=== Metro Redigera ===

Paris metro är ett av världens största tunnelbanenät. Metron har tätt med stationer runt om i Paris och man kan ta sig lätt till de flesta platser med denna. Metron har 16 olika linjer (där linje 14 är den senast byggda) och har totalt 301 stationer. Några av linjerna går utomhus på vissa sträckor, exempelvis sträckan till Eiffeltornet, station Bir-Hakeim på linje 6. Ett karakteristiskt drag för metron är det myller av gångtunnlar som leder trafikanterna till perronger, utgångar och andra linjer. En anledning till detta är att rälsen är placerad i mitten av stationen, med en perrong på vardera sida, beroende på färdriktning. Att byta färdriktning innebär att man måste ta trappor över eller under rälsen, något som kan vara snabbt gjort eller medföra en del omvägar. Att färdas med metro som rörelsehindrad eller med exempelvis barnvagn är svårt, men vissa stationer är anpassade för rörelsehindrade och dessa är ibland markerade med en rullstol på metrokartan.


=== Spårvagn Redigera ===
Paris spårvagnar kallas för tramway och finns enbart ute i Paris ytterområden och inte i centrala staden. Idag finns det 4 spårvagnslinjer och samtliga knyter samman ett antal tunnelbanelinjer i utkanten av Paris.


=== TågRedigera ===

Paris med sina sex större järnvägsstationer (Paris Nord, Paris Montparnasse, Paris Est, Paris Lyon, Paris Austerlitz samt Paris Saint Lazare) är det centrala navet för de snabba TGV-tågen och de normala Corail-tågen. Järnvägsstationerna är sammankopplade med tunnelbanenätet ”Métro” och pendeltågsnätet ”RER”.


=== FlygRedigera ===
Paris har tre flygplatser: Le Bourgets flygplats, som är den äldsta och som används numera bara för flyguppvisningar och affärsjetplan/privatflyg, Paris-Orly flygplats i de södra förorterna och Paris-Charles de Gaulle-flygplatsen (som också kallas Roissy) norr om staden.
Paris-Beauvais Tillé flygplats (i folkmun bara ”Beauvais”) ligger 75 kilometer norr om staden och används av charter- och lågprisflyg. Från Beauvais går det buss till metrostation Porte Maillot.


=== VägarRedigera ===

Kring Paris går ringvägen Périphérique som huvudsakligen följer samma väg som 1800-talets befästningar kring staden. På- och avfarterna kallas ”Portes” och motsvarar tidigare portar i befästningen. De flesta av dessa Portes har parkeringsplatser och icke boende i Paris rekommenderas att lämna bilarna och ta anslutande metro istället. Trafiken i Paris är tät och det är svårt att hitta parkeringsplats inne i staden.
Från Paris utgår ett antal viktiga motorvägar som når ut till den största delen av landet.


== Utbildning och forskningRedigera ==
Skillnaden mellan Paris och resten av landet ser man särskilt på området utbildning. De mest värdesatta lärosätena i Frankrike finns i Paris. 1257 grundades Sorbonne, det äldsta franska universitetet. År 1968 delades universitetet i en reform i tretton oberoende delar som kallas Paris 1 till och med Paris 13. Fem av dessa ligger utanför staden, till exempel Université Paris-Sud 11 som ligger i Orsay. Andra högre lärosäten är Collège de France (öppnat 1530), Institut Catholique (öppnat 1875) och École de Louvre (öppnat 1882). Även elithögskolorna École Polytechnique (öppnad 1794), École normale supérieure (ENS) och École nationale d'administration (ENA) har säte i Paris. École Polytechnique flyttade dock 1976 till förorten Palaiseau.
Kung Ludvig XI påbörjade anläggandet av Paris största offentliga bibliotek, Bibliothèque nationale, som har fler än tio miljoner volymer. I slutet av 1996 invigdes nationalbibliotekets nya byggnad av president Jacques Chirac. Den mycket kända Académie française grundades 1635. Den är sedan 1803 en del av Institut de France.


== TurismRedigera ==
Paris besöks årligen av över 30 miljoner turister, vilket gör staden till världens populäraste resmål. Bland de största turistattraktionerna finns kyrkorna Notre-Dame de Paris och Sacré-Cœur, konstmuseerna Louvren och Musée d'Orsay, liksom Slottet i Versailles, Eiffeltornet, kyrkogården Père-Lachaise och Disneyland Resort Paris. Enbart 3,6% av den totala arbetsstyrkan är anställda inom turismen och den är alltså ingen huvudnäring. Bland viktiga resmål i övriga Frankrike kan bland annat Nice och övriga Côte d'Azur nämnas, liksom Mont-Saint-Michel, Lyon, Marseille, Bordeaux och Bretagne.


=== HotellRedigera ===
Paris är känt för sina eleganta hotell som huvudsakligen ligger vid Tuilerierna och Place Vendôme. Här finns till exempel de mycket kända Hotel Ritz och ”George V” men även Hotel Intercontinental. Som i andra städer finns i Paris hotell och pensionat i alla prisklasser.


=== Andra sevärdheterRedigera ===
Disneyland Resort Paris
Flèche d'or Café
Jardin des Plantes – botanisk trädgård
La Petite Ceinture – nedlagd järnväg
Saint-Martin-kanalen
Shakespeare and Company
Quai Saint-Bernard
La Défense – modernt kontorsområde med modern arkitektur
Champs-Élysées
Cité des sciences et de l'industrie – teknik- och vetenskapsmuseum/aktivitetspark i stadsdelen Vilette


== Kända personer från ParisRedigera ==
Paris är födelse- eller dödsort för många kända personer. Där inräknas bland andra författaren Honoré de Balzac, kompositören Georges Bizet, målaren François Boucher, den polske kompositören Frédéric Chopin, byggnadsingenjören Gustave Eiffel, arkitekten Charles Garnier, den tyske författaren Heinrich Heine, skådespelaren och regissören Mathieu Kassovitz, sångerskan Édith Piaf, den amerikanske rocksångaren Jim Morrison, regissören och kompositören Patrick Schulmann, NBA-spelaren Tony Parker, den brittiska prinsessan Diana Spencer, den irländsk-brittiske författaren Oscar Wilde samt den amerikanske författaren Richard Wright.


== RekreationRedigera ==


=== MarknaderRedigera ===
Paris marknader har sitt ursprung i 400-talets Frankrike då gatuförsäljare sålde sina varor på Notre Dames framsida, och är än idag viktiga för många parisare. Paris är till formen av en cirkel indelat i 20 Paris arrondissement som går med start från nummer 1 i en cirkel utåt, likt ett snigelskal. De har alla sin egen särprägel och historia. Varje arrondissement har även sin egen marknad, ofta utmed en trottoarkant eller liknande. Marknadernas sortiment efterföljer säsongens varor.
På morgnarna, vid sextiden, börjar försäljarna packa upp varor, antingen på deras gård eller på en marknad, och vid åttatiden brukar försäljningen börja, försäljning av saker såsom sallader, kött och frukt. Vid ettiden börjar marknaderna tömmas för att därpå stängas. Marknaderna äger vanligtvis rum två eller tre gånger i veckan på samma ställe. Försäljarna betalar en årlig avgift till den marknadsplats där de säljer.
På 400-talet hölls den första marknaden i Paris, på Île de la Cité. En av de sedan länge största grossistmarknaderna i världen, Hallarna, ligger i staden. Under stadssaneringen i slutet av 1960-talet ersattes Hallarna av ett stort centra, det idag så kallade "Forum des Halles", medan det före detta Hallarna flyttades utanför stadsmurarna. Det finns planer på att göra om hela Forum des Halles.


=== Nöjen och nattlivRedigera ===
Disneyland Paris - nöjespark för barnfamiljer
Parc Astérix - nöjespark för barnfamiljer
Populära områden med klubbar och barer är bland andra:
Châtelet-Les Halles (1:a)
Place de la République (3:e / 11:e)
Marais (4:e)
Rue Mouffetard (5:e)
Saint-Michel (5:e / 6:e)
Champs-Élysées (8:e)
Pigalle (9:e / 18:e)
Canal Saint-Martin (10:e)
Place de la Bastille (11:e)
Rue Oberkampf (11:e)
Rue de Lappe (11:e)
La Butte-aux-Cailles (13:e)
Montparnasse (14:e)
Klassiska nattklubbar med scenshower som även är stora turistattraktioner:
Folies Bergère
Le Lido
Moulin Rouge


=== MuseerRedigera ===
I fråga om museer är Paris enastående. Den 1793 grundade Louvren med över 30 000 utställningsföremål från antiken till slutet av 1800-talet räknas till de största och viktigaste museerna i världen.
I en tidigare järnvägsbyggnad på vänstra sidan av floden Seine finns sedan 1986 Musée d'Orsay, som visar målningar och skulpturer från mitten av 1800-talet till början av första världskriget. Flera av impressionismens främsta verk finns att beskåda.
1977 grundades Centre National d’Art et de Cult