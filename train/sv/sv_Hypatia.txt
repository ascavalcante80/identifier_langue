Hypatia (av Alexandria) (grekiska: Ὑπατία), född mellan 350 och 370 e.Kr., död mars 415 (politiskt mord). Hypatia var grekisk filosof av den nyplatonska skolan, dotter till matematikern, filosofen och astronomen Theon. Hon studerade dessa ämnen under faderns ledning och anses vara den första kända kvinnliga matematikern vars liv är väldokumenterat.


== Biografi ==
Hypatia levde hela sitt liv i Alexandria. Hon var från 370 verksam på Museion i Alexandria, där hon föreläste över Platon, Aristoteles och andra filosofer.
Föreläsningar inom filosofin var i regel inom slutna cirklar. Matematik och astronomi såg hon som vägen till metafysisk kunskap. Hon var också intresserad av mekanik och beskrev också en förbättring av astrolabiet. Detta användes för att observera och studera himmelska kroppar och för det fordrades kunskap i aritmetik och geometri.
Omkring år 400 blev hon ledare för den nyplatonska akademin. Hennes studenter och åhörare kom från samhällets elit. Till hennes lärjungar hörde bland annat prefekten Orestes och biskopen Synesius av Kyrene. Synesius, uttryckte i sina brev stor beundran för henne.
I mars 415 dödades Hypatia av en kristen mobb, möjligen på anstiftan av ärkebiskop Kyrillos.


=== Mordet på Hypatia ===
Hon mördades under fruktansvärd tortyr år 415 under ett upplopp som leddes av patriarken Kyrillos (katolskt helgon) som inte tyckte om att lärda kristna biskopar lyssnade på en icke-kristen kvinna och därför eggade munkarna till stegrad fanatism. Enligt Sokrates Scholastikos stoppades hennes vagn av en mobb med munkar. De drog henne ner från vagnen och tog henne till kyrkan Caesareum. I kyrkan slet de av henne kläderna, och sedan flåddes hon levande med bitar av tegel. Därefter styckade de hennes kropp och tog den till platsen Cinaron där de brände kroppen.
Enligt biskopen Johannes av Nikiu blev hon tillfångatagen och dragen genom staden tills hon dog, och därefter bränd.


== Verk ==
Många av verken som vanligtvis tillskrivs Hypatia kan ha varit arbeten hon genomfört tillsammans med sin far. Hennes största arbete skedde inom algebra. Hon skrev en ombearbetning av Diofantos Arithmetika i tretton volymer. Den innefattade både en omskrivning av hela texten och originalproblemen och ytterligare problem och lösningar.
Hon genomförde även en omarbetning av Ptolemaios Almagest och Euklides Elementa. Hon gjorde även en förenklande version av Apollonios Kägelsnitt. Verket Det astronomiska kanon brukar även tillskrivas Hypatia. Inom vetenskapen kartlade hon även himlakroppar och uppfann hydrometern, som används för att mäta vätskors densitet.


== Eftermäle och inom kulturen ==

Hypatia är lika känd för sin skönhet som för sin lärdom och snillrikhet. Senare blev hon mera allmänt känd genom Charles Kingsleys roman Hypatia.
Seriefiguren Skalman, skapad av Rune Andréasson, har en mening uppsatt på väggen i sitt hus. Den lyder: "Den här gången ska Hypatia försvaras".
Filmen Agora, regisserad av Alejandro Amenábar med Rachel Weisz i huvudrollen, handlar om Hypatia och konflikten i Alexandria.
På månen finns en serie kratrar namngivna efter Hypatia. De bär namnen Hypatia A och så vidare ända till Hypatia H.
I oktober 2013 fann man rester av en komet i Sahara. Kometen fick namnet Hypatia.


== Referenser ==


=== Noter ===
^ Alic, Margaret (1989). Arvet efter Hypatia. Stockholm: Alfabeta Bokförlag. Sid. 50. Libris 8552135. ISBN 91-501-0204-4 
^ [a b] Alic, Margaret (1989). Arvet efter Hypatia. Stockholm: Alfabeta Bokförlag. Sid. 54. Libris 8552135. ISBN 91-501-0204-4 
^ ”Hypatia of Alexandria”. Cosmopolis. http://cosmopolis.com/people/hypatia.html. Läst 3 december 2013. 
^ Nationalencyklopedin, Hypatia, Läst 3 juni 2015
^ [a b] Alic, Margaret (1989). Arvet efter Hypatia. Stockholm: Alfabeta Bokförlag. Sid. 52. Libris 8552135. ISBN 91-501-0204-4 
^ Dzielska, Maria, Hypatia of Alexandria, Harvard University Press, 1995, ISBN 0-674-43776-4, p. 54, Läst 4 juni 2015
^ http://www-history.mcs.st-and.ac.uk/Biographies/Hypatia.html
^ Dzielska, Maria, Hypatia of Alexandria, Harvard University Press, 1995, ISBN 0-674-43776-4, p. 83, Läst 4 juni 2015
^ [a b] Alic, Margaret (1989). Arvet efter Hypatia. Stockholm: Alfabeta Bokförlag. Sid. 51. Libris 8552135. ISBN 91-501-0204-4 
^ Nationalencyklepedin (2001, Läst 3 juni 2015). Hypatia 
^ ”Socrates Scholasticus: The Murder of Hypatia”. Fordham University. http://www.fordham.edu/halsall/source/hypatia.html. Läst 1 maj 2011. 
^ ”Socrates Scholasticus: The Life of Hypa