Vinter är den kallaste av de fyra årstiderna i områden med subtropiskt, tempererat klimat, subarktiskt klimat samt polarklimat. I tropiskt klimat kan begreppet ibland användas istället för "regnperiod".
Eftersom vintern ser så olika ut i olika klimatzoner saknas en allmänt erkänd definition. Ett förslag är att vintern på Norra halvklotet omfattar november, december, januari, februari och i vissa lägen mars. På Södra halvklotet är det juni, juli och augusti som brukar räknas som vintermånader. En annan vinterdefinition är perioden mellan lövfällningen och lövsprickningen eller den tid då det mer än bara tillfälligt brukar ligga snö på marken.


== Vädret ==
Klimatet under olika vintrar varierar även lokalt. Begreppet mildvinter används om vinterperioden är varmare än vanligt i det berörda området. En mildvinter kan medföra ekonomiska vinster för såväl privatpersoner som stat och kommun, då mindre uppvärmning av husen behövs, liksom mindre saltning och sandning av gatorna och vägnätet, samt svårigheter för vintersport.
Riktigt kalla vintrar, som är kallare än de flesta vintrarna i det berörda området, kallas vargavinter. Vintern 1965/1966 i Sverige blev på sätt och vis en rekordkall vinter. De senaste vargavintrarna i Sverige var vintrarna 2009/2010 och 2010/2011, där december 2010 på vissa håll i riket blev den kallaste sedan mätningarna inleddes på 1800-talet. I mitten av 1980-talet rådde de närmast föregående omtalade vargavintrarna.


== Vinter och levande väsen ==
Många djur går i ide eller dvala under vintern. Flyttfåglar har flugit till tropiska områden. Ettåriga växter överlever vintern som frön.


== Människan och vintern ==

Människan härstammar från den tropiska delen av Afrika (se vidare människans utveckling). Vid vandring norrut var folk tvungna att använda eld och kläder, som sedan utvecklats till vinterkläder. Klimatet har påverkat vissa genom mikroevolution, till exempel finns uppfattningar om att mongolvecket över vissa människors ögon är ett skydd mot kyla.
För att skapa ett anpassat inomhusklimat under vintern behövs byggnadsuppvärmning och värmeisolering.


=== Trafik ===

Trafiken påverkas av att snö hindrar fordon och is ger halka. För att ta sig fram utomhus behövs snöröjning och annat vinterunderhåll.


=== Vinter och hälsa ===
På vintern kan man behöva anpassa sitt levnadssätt till de kallare temperaturerna. Vintervädret kan ge köldskador, snöblindhet, årstidsbunden depression och polärt T3-syndrom.


=== Vinteraktiviteter ===
Vanliga aktiviteter under vintertiden är skidåkning, långfärdsskridskoåkning, snöbollskastning, snöskottning, kälkåkning och pulkaåkning. Se även sparkstötting, vinterfiske och vinterbad.


==== Vintersport ====

Skidsport, skridskosport, snowboard, ishockey, bandy och curling är typiska vintersporter, då de utövas på snö och is.


=== Vinter och krig ===

Att röra sig utomhus i snö och kyla kräver särskild utrustning och kunskap. Därför har vintern avgjort många av världshistoriens krig. Se Tåget över Bält. Karl XII:s ryska fälttåg, Napoleonkrigen, Finska vinterkriget, Operation Barbarossa och Falklandskriget.


=== Snöbollskrig ===

Snöbollskrig är en lek som går ut på att ta upp snö (kramsnö), kramar den till en boll eller tills den blir stabil, för att sedan kastas på en "motståndare". Snöbollskrig existerar dock som sport, och 2003 vann Japan VM-guld.


=== Vinter och kultur ===
Det kalla snöiga landskapet och svårigheterna att klar