Wikimedia Foundation Inc. (WMF) är en allmännyttig stiftelse med säte i San Francisco i Kalifornien i USA, som står för driften av Wikipedia, Wiktionary, Wikimedia Commons, Wikiquote, Wikibooks, Wikispecies, Wikinews, Wikisource, Wikivoyage och MediaWiki. WMF:s bildande offentliggjordes den 20 juni 2003 av Jimmy Wales, en av Wikipedias grundare, och dess första kontor förlades till St. Petersburg, Florida.


== Stiftelsens målsättningRedigera ==
Wikimediastiftelsens målsättning är att främja tillväxt och utveckling av wikibaserade projekt med öppet innehåll och att göra resultatet av dessa projekt tillgängliga för allmänheten utan kostnad. Förutom den redan utvecklade flerspråkiga encyklopedin Wikipedia sköter stiftelsen den flerspråkiga ordboken och synonymordlistan Wiktionary, citatordboken Wikiquote, databasen över källtexter Wikisource, reseguiden Wikivoyage samt lärobokssamlingen Wikibooks. Stiftelsen har också hand om ett arkiv av artiklar om 11 september 2001.
De enskilda projektens fortsatta utveckling och tillväxt är huvudsakligen beroende av donationer. 2013 donerade den genomsnittlige läsaren av WMF:s olika projekt 0,11 US dollar. År 2013 uppgick stiftelsens donationer och bidrag till 50 miljoner US dollar.


== Stiftelsens historia och tillväxtRedigera ==

Namnet Wikimedia myntades av Sheldon Rampton i ett brev till engelska Wikipedias utskickslista i mars 2003. Stiftelsen grundades i Florida, ett år efter att Jimmy Wales hade flyttat från San Diego (i Kalifornien) till Saint Petersburg (Florida).
Vid stiftelsens grundande avträdde Wales äganderätten till Wikipedias, Wiktionarys och Nupedias domännamn till Wikimedia tillsammans med upphovsrätten till det material som skapats av honom själv och anställda på Bomis. Samtidigt överläts också datorutrustningen som Wikimedia använder. Domännamnen wikimedia.org och wikimediafoundation.org registrerades genom Daniel Mayers försorg för stiftelsen. Wikimedias bandbredd och elektricitet bekostas genom donationer till projektet från olika företag och individer.
I januari 2004 utsåg Jimmy Wales sina kompanjoner Tim Shell och Michael Davis till styrelsemedlemmar vid Wikimediastiftelsen. I juni 2004 hölls ett val för två användarrepresentanter till styrelsen. Efter en månads valkampanj och två veckor av röstning via internet valdes Angela Beesley och Florence Nibart-Devouard till styrelsemedlemmar; båda omvaldes i juli 2005.
Senare har även andra officiella befattningar instiftats. Tim Starling har utsetts till utvecklingskoordinator (Developer Liaison) för att hjälpa till att förbättra organisationen runt utvecklingen av MediaWikimjukvaran, och Daniel Mayer till ekonomichef (Chief Financial Officer) med ansvar för budget och samordning av insamlingskampanjer. Erik Möller var forskningschef (Chief Research Officer) men avgick i augusti 2005 på grund av motsättningar med styrelsen (James Forrester efterträdde honom på posten). Sedan början av 2008 är Möller dock vice VD (Deputy Director) för stiftelsen.
Wikipedia Foundations egna logotyper har tidigare – till skillnad från allt annat material lagrat på Wikimedia Commons – varit upphovsrättsskyddade. Oktober 2014 beslöt man dock att släppa upphovsrättskravet på logotyperna. De är dock fortfarande varumärkesskyddade.
2015 stämde stiftelsen USA:s signalspaningsorgan NSA och dess huvudman justitiedepartementet. Stämningen gällde NSA:s utbredda avlyssning av all Internettrafik, vilket enligt stiftelsen hotar yttrandefriheten (enligt författningens första tillägg) samt det fjärde författningstilläggets skydd mot "oskälig husrannsakan och gripande". Ett antal andra organisationer deltar i stämningen, inklusive Human Rights Watch samt Amnesty Internationals och PEN-klubbens USA-sektioner.


=== UtvecklingRedigera ===
En av WMF:s utmaningar är att kunna värva och behålla skribenterna på sina projekt. När Wikipedia var nytt, var uppslagsverket ett av ganska få ställen på Internet där man kunde se sin uppdatering av en text med en gång. Sedan dess har mängden sociala medier (som Facebook) med samma funktion mångfaldigats. Sedan 2007 har antalet aktiva bidragsgivare (som redigerar minst gånger per månad) på engelskspråkiga Wikipedia fallit med en tredjedel. Under samma tidsperiod har dock mängden aktiva bidragsgivare på andra språkversioner (det fanns i början av 2014 totalt 214 Wikipedia-upplagor) legat på en stabil nivå.


== Stödföreningar och konferenserRedigera ==


=== ChaptersRedigera ===
Till Wikimedia Foundation har det bildats lokala stödföreningar, inom WMF benämnda med det engelska chapters ("kapitel"). Deras uppgift är att verka som lokala aktörer för stiftelsen i de olika geografiska områdena. Lokala stödföreningar har exempelvis ordnat insamlingskampanjer, tryckt upp informationsmaterial, ställt ut på mässor och arrangerat konferenser. I början av 2014 fanns 39 lokala stödföreningar.
Det fanns i januari 2014 totalt 40 nationella eller regionala chapters. Den första stödföreningen var tyska Wikimedia Deutschland e.V. (ordförande: Nikolas Becker 2013–), som grundades sommaren 2004. Den svenska föreningen Wikimedia Sverige grundades oktober 2007 (ordförande: Lennart Guldbrandsson 2007–11, Jan Ainali 2011–13, Mattias Blomgren 2013–) och dess norska motsvarighet Wikimedia Norge i juni samma år (styreleder: Jon Harald Søby 2013–). Dessa är ideella föreningar baserade på betalande medlemmar. Det var länge en tvistefråga om USA skulle ha en stor nationell "lokalavdelning" eller många regionala, men hösten 2008 beslöts att tillåta regionala stödföreningar. De två första blev New York och Washington, D.C..
Wikimedia Sverige stödjer svenskspråkiga Wikipedia med bland annat tillgång till vetenskapliga journaler och monografier samt en teknikpool för utlåning av videokamera eller annan teknisk utrustning.


=== WikimaniaRedigera ===

Wikimania är en årlig konferens där deltagare och talare är användare på de olika wiki-projekt som är skapade av Wikimedia, samt människor intresserade av wiki i allmänhet. Den första konferensen hölls i Frankfurt am Main år 2005.


== Senare milstolparRedigera ==
7 september 2004 – Wikimedia Commons startade.
3 december 2004 – Betaversionen av Wikinews startades.
April 2005 – Wikimedia fick status (501(c)(3)) som icke-vinstinriktade företag av amerikanska skattemyndigheterna
November 2005 – Wikimedia utsågs till medlem i World Technology Network.


== ReferenserRedigera ==
^ "2009 Mid Year Financials" (PDF). (engelska)
^ "FAQ, eller SPOFF (Svar På Ofta Förekommande Frågor)". Wikimediafoundation.org, 14 juli 2012. Läst 2012-07-14.
^ "Fundraising/Donationer". Wikimediafoundat