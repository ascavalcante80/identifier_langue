Ford Motor Company är en amerikansk biltillverkare som grundades den 16 juni 1903 med Henry Ford som vd och chefsingenjör, med säte i Dearborn, Michigan, USA. Ford Europa har sitt säte i Köln, Tyskland. Ford är världens fjärde största biltillverkare, efter Toyota, General Motors och Volkswagen AG .


== Historia ==

Henry Ford lade grunden till företagets succé genom att vara en av de första att satsa på löpandebandprincipen, som kraftigt reducerade byggtiden för en bil. De första Ford-bilarna var enkla och driftsäkra konstruktioner. Ford blev snabbt en av USA:s och världens största tillverkare, en position som man behållit. 1991 hade koncernen 333 000 anställda i 26 länder, varav 157 000 i USA.
Produktionen startade i Highland Park 1903 med modell A. Genombrottet kom med T-Forden 1908 och man flyttade till en större fabrik för att kunna leverera tillräckligt med bilar. Det var nu man utvecklade löpandebandprincipen. Ford Motor Company hade från början en målsättning att tillverka bilar som kunde bli ”var mans egendom”. Man satsade på en hög förädlingsgrad av alla delar till bilen inom det egna företaget på samma fabriksområde, en hög standisering av komponenter som kunde användas till olika delar i bilen, enkel teknik och massproduktion för att få ner priset på produkten. Bilen som tidigare hade varit en lyxvara för de allra rikaste i samhället kunde nu produceras till ett pris som den vanlige inkomsttagaren hade råd med. Vid introduktionen av T-Forden 1908 kostade den 950 dollar och 1927 hade Ford lyckats pressa ner priset till 250 dollar.
År 1917 började man tillverka traktorer under namnet Fordson. Som 1910-talet gick vidare blev Ford Motor Companys marknadsandel ännu större och år 1918 var hälften av alla bilar i USA av modell T, då det hade redan tillverkats 15,5 miljoner exemplar av modellen. 1919 medförde en förändring för företaget då Henry Fords son Edsel Ford övertog ledningen av företaget även om Henry Ford fortfarande hade ett inflytande.
Från 1920-talet blev Ford ett globalt företag med försäljning över hela världen. I Europa etablerades egna Ford-bolag, till skillnad från att köpa upp redan existerande som konkurrenten GM gjorde. Samtidigt satsade på global försäljning förlorades marknadsandelar varpå man tog fram en ny modell som skulle vara billigare och kunna köpas av fler. Konkurrenter som GM hade börjat leverera modeller med mer lyx och i fler färger. Trots att Fords marknadsandel har förminskat fortsatte företaget att växa och år 1930 arbetade totalt 81 000 personer på Fords fabriksområde Rouge Plant i Dearborn, Michigan, där samtliga komponenter till bilarna tillverkades och monterades från råvara till färdig bil, fabriksområde som hade en effektiv golvyta på nära 65 hektar (650 000 m²).
1945 blev Henry Ford II ny chef för företaget. Då hade hans far Edsel Ford avlidit 1943 och företaget leddes av den åldrade Henry Ford. År 1955 blev Ford ett aktiebolag. 1960 blev Robert McNamara den första vd för Ford som inte var medlem av familjen Ford. Ford tillverkade flera klassiska modeller och under 1960-talet lanserades Fordklassikern Ford Mustang i USA som blev en av Fords största klassiker. Under samma tid fick även traktorerna namnet Ford och man utvidgande traktordivisionen via uppköpet av New Holland.
Under 1970-talet ledde Lee Iacocca företaget, detta dock slutade 1978 då han sparkades och gick över till Chrysler. År 1989 köpte Ford Jaguar och två år senare sålde Ford deras traktortillverkning till Fiat.
Under 1990-talet var Ford Taurus en storsäljare. År 1999 skapades Premier Automotive Group (PAG) där Ford samlade sina lyxmärken: Jaguar, Aston Martin, Land Rover och Volvo. Under senare år[när?] har Ford brottats med ekonomiska problem som en följd av dålig försäljning på den amerikanska hemmamarknaden. Under 2006 inleddes ett omfattande program för att skära ner på kostnader. Alla märken utom Volvo såldes 2007−2008 som en följd av koncernens ekonomiska kris. Men under 2010 såldes Volvo till det kinesiska företaget Zhejiang Geely Holding Group som även kontrollerar den kinesiska biltillverkaren Geely. Som Ford går in i 2010-talet drar företaget kraftigt ner på antalet anställda och fabriker riskerar att läggas ner. Man satsar samtidigt på att få fram nya modeller som ska locka kunderna tillbaka.


=== Ford i Kanada ===

Sedan 1904 har Fordbilar tillverkats i Kanada och de flesta populära modeller som producerades i USA producerades även i Kanada. Det har aldrig funnits någon individuellt formgiven kanadensisk Ford, fast ett antal av har haft andra namn än sina motsvarigheter från Detroit.
Den första kanadensiska fabriken öppnades i Walkerville, Ontario, där modellerna B och C tillverkades från oktober 1904. Fram till 1911 var de kanadensiska Fordbilarna sammansatta snarare än tillverkade, fast karosserna var mestadels gjorda i Kanada av William Gray & Sons i Chathan, Ontario. En ny fabrik som blev färdig 1911 möjliggjorde att model T kunde produceras i större kvantiteter med 11 600 tillverkade exemplar 1912−1913 och 15 675 exemplar 1913−1914. År 1927 då T-modellens saga var all hade totalt 77 888 kanadensiska T-Fordar tillverkats. De var så gott som identiska med den amerikanska produkten, men Kanada introducerade den utsvängbara vindrutan 1920, vilket var tre år före Detroit.
Den kanadensiska fabriken byggde från 1928 A-modellen och från 1932 V-8:an efter samma konstruktion som den i USA, och 1938 tillkom Mercury.


=== Ford i Europa ===

Fords första europeiska sammansättningsanläggning byggdes upp 1911 i Trafford Park i Manchester i en fabrik där man tidigare tillverkat spårvagnar. Dit kom T-Fordar i packlårar direkt från Detroit och upp genom Manchesterkanalen. 1914 tillverkade Trafford Park cirka 7 310 bilar, vilket var 29% av den totala brittiska bilproduktionen och det största antalet från en enskild fabrik i Europa.
1917 öppnade Ford en irländsk fabrik i Cork, till att börja med för traktortillverkning, men 1921 började man att tillverka bilar och en mängd olika brittiska Fordmodeller producerades där tills anläggningen stängdes 1984.
Den första specifikt europeiska Fordmodellen var Modell AF, som var en Modell A men med en mindre motor på 2 043 cc. Denna installerades i de flesta av de 14 516 A−bilarna som tillverkades i Trafford Park och Cork 1928−1931. Den nya Fordfabriken i Dagenham, Essex, Ford Dagenham, öppnades i oktober 1931. Den första produkt var en Modell AA 1,5 tons lastbil, men i februari 1932 kom en liten brittisk 1921 års Modell AF kupé med den mindre 4-cylindriga motorn på 2 043 cc.
Ford fortsatte att satsa, vilket förde med sig skapandet av tre olika Ford i Europa: Storbritannien, Tyskland och Frankrike. Detta har skapat en skillnad i modellutbud mellan europeiska och amerikanska Ford (det råder även skillnader gentemot till exempel den sydamerikanska marknaden). Den franska Ford−delen försvann 1954 då tillverkningen i Poissy såldes. Den brittiska och den tyska delen, som tidigare varit oberoende av varandra slogs samman 1967 och bildade Ford Europa och började under 1970-talet att växa samman vilket förde med sig att modellprogrammet blev gemensamt i Europa. Huvudkontoret ligger i Köln sedan 1998. Under samma tid flyttade man delar av bilproduktionen till Spanien och Portugal, till exempel tillverkningen av Ford Fiesta.
2014 stängs fabriken i Genk i Belgien.


=== Ford i Sydamerika ===
I Sydamerika samarbetade Ford med Volkswagen via det gemensamma bolaget Autolatina under åren 1990−1995.


=== Ford i Sverige ===

År 1930 togs Fordfabriken i Fordhuset i Stockholms Frihamn i bruk.
På grund av skatter och tullar var det billigare att producera bilar i Sverige än att importera dessa. Med denna bakgrund fattade Ford beslut att bygga en fabrik för montering av dessa inom Frihamnsområdet. Funkisarkitekten Uno Åhrén fick uppdraget att rita byggnaden. Fordfabriken byggdes i två etapper. I det första skedet, mellan 1929 och 1931, uppfördes kontor, verkstad och lager på totalt 8 600 m². Amerikanska Ford ville ha en rationell byggnad med stora fönsterytor och fackverkskonstruktioner i stål.
I september 1949 var nästa stora utbyggnad klar, också ritad av Uno Åhrén. Nu rymde byggnaden även montering av bilar längs ett löpande band. Ungefär 30 bilar per dag monterades. Verksamhet lades ner på 50-talet. På 1940-talet kallades Fords bilar ibland för Bullford i Sverige på grund av sina former.
Efter drygt 60 år i Frihamnen flyttade Ford 1994 till Sollentuna och fastigheten köptes av Stockholms Stad.
1999 köpte Ford Motor Company Volvos personbilstillverkling och gav den namnet Volvo Car Corporation men den 2 augusti 2010 såldes sedan Volvo Car Corporation till det kinesiska företaget Zhejiang Geely Holding Group