Hillary Diane Rodham Clinton, född 26 oktober 1947 i Chicago, Illinois, är en amerikansk politiker.
Clinton är utbildad jurist och ansågs omkring 1990 vara en av landets omkring hundra mest inflytelserika advokater. Hon var USA:s första dam 1993–2001 genom sitt äktenskap med USA:s dåvarande president Bill Clinton. Hillary Clinton har ett gott stöd bland många demokratiska väljare och är i dag en av USA:s mer populära politiker, men är samtidigt kontroversiell bland främst republikanska sympatisörer genom sin koppling till Bill Clinton.
Hillary Clinton var demokratisk ledamot av USA:s senat för delstaten New York från 2001 till 2009. Hon var en av kandidaterna till att bli demokraternas kandidat i amerikanska presidentvalet 2008, men gav upp den 7 juni för att istället stödja Barack Obama. Från 2009 till 2013 var hon utrikesminister i Obamas regering.
Hillary gifte sig med Bill Clinton den 11 oktober 1975. De är föräldrar till Chelsea Clinton.


== Uppväxt, utbildning och början av karriären ==
Hillary Diane Rodham växte upp i en metodistisk familj i Park Ridge, Illinois. Hennes far, Hugh Rodham, som var medlem av det Republikanska partiet, arbetade inom textilindustrin, och hennes mor, Dorothy Emma Howell Rodham, var hemmafru.
Som barn var Hillary intresserad av sport, kyrkan och skolan. Innan hon gick ut från Maine South High School gick hon i Maine East High School, där hon var klassordförande, medlem av elevrådet, medlem av debattgruppen och medlem av National Honor Society. Under hennes sista år i high school (Maine South High School) mottog hon skolans första samhällsvetenskapspris. Under sin ungdom var Rodham intresserad av sport, såsom tennis, skridskoåkningbalett, simning, volleyboll och softboll. Hon var dessutom scout. När hon var 16 år engagerade hon sig politiskt, då hon stödde senator Barry Goldwaters presidentvalskampanj.
Efter att hon avslutat high school 1965 började Rodham vid Wellesley College i Massachusetts, där hon blev politiskt aktiv och en period var ordförande för lokalföreningen av Republikanska partiets studenter. Rodham påverkades av medborgarrättskämpen Martin Luther Kings död (1968). Hon blev mer liberal i sina politiska åsikter och anslöt sig till Demokratiska partiet. Rodham tog examen 1969.


== Advokat och Arkansas första dam ==
År 1969 började Rodham vid Yale Law School, där hon ingick i redaktionen för tidskriften Yale Review of Law and Social Action och arbetade med underprivilegierade barn vid Yale-New Haven Hospital. Under sommaren 1970 fick hon ett stipendium för att arbeta vid Children's Defense Fund i Cambridge i Massachusetts. På sommaren 1971 åkte hon till staden Washington för att arbeta på senator Walter Mondales underutskott om migrerande arbetare.
Sommaren 1972 arbetade Rodham i de västra delstaterna för den demokratiske presidentkandidaten George McGoverns valkampanj. Under sitt andra år på juristutbildningen var hon frivilligarbetare vid Yale Child Study Center och lärde sig om ny forskning om hjärnans utveckling under tidig barndom. 1973 erhöll hon sin juristexamen vid Yale (J.D.) efter att skrivit sitt examensarbete om barns rättigheter. Hon påbörjade även ett års studier om barn och medicin vid Yale Child Study Center.
Vid denna tid var Rodham också advokat på Children’s Defense Fund. Under Watergateskandalen ingick hon i staben som gav råd om riksrätt till justitieutskottet i representanthuset. Efter att president Richard Nixon avgått i augusti 1974 blev Rodham lärare vid University of Arkansas Law School, där hennes klasskamrat och pojkvän Bill Clinton också undervisade.
Den 11 oktober 1975 gifte sig Rodham och Clinton och flyttade till Little Rock i Arkansas, Bill Clintons barndomshem. 1976 började Hillary Rodham på den inflytelserika Rose Law Firm. President Jimmy Carter utnämnde Rodham till styrelsen för Legal Services Corporation 1978.
1978 valdes Bill Clinton till guvernör i Arkansas och Rodham blev Arkansas första dam. Den 27 februari 1980 föddes Chelsea Clinton, makarnas enda barn.
Bill Clinton misslyckades med att bli omvald till guvernör 1980, men i valet 1982 vann han igen. Nu började Rodham använda namnet Hillary Rodham Clinton.
Under hela sin tid som första dam fortsatte Clinton sitt arbete vid Rose Law Firm. 1988 och 1991 beskrev National Law Journal Clinton som en av de 100 mest inflytelserika advokaterna i USA.


== USA:s första dam ==
När Bill Clinton valts till president 1992 blev Hillary Rodham Clinton USA:s första dam. Hon betraktas som den mest öppet mäktiga presidentfrun i USA:s historia, med undantag av Eleanor Roosevelt.
1993 utsåg presidenten sin fru till att leda en arbetsgrupp för sjukvårdsreform. Arbetsgruppens rekommendation fick inte tillräckligt starkt stöd för att gå till omröstning i någon av kongressens kamrar och övergavs i september 1994. I sina memoarer, Living History, medgav Clinton att hennes bristande politiska erfarenhet bidrog till misslyckandet, men sade att det också berodde på många andra faktorer.
Vid det tillfället ansåg vissa motståndare att det var olämpligt för en första dam att spela en central roll i politiska frågor, medan anhängare hävdade att Hillary Clinton inte skilde sig från någon annan rådgivare till presidenten och att väljarna var medvetna om att hon skulle spela en aktiv roll för hennes makes presidentskap.
Som första dam väckte Clinton beundran för sitt ihärdiga stöd för kvinnors rättigheter runtom i världen och för sitt engagemang i frågor som rör barn. Hon verkade för olika projekt för att stödja utsatta barn och för forskning om sjukdomar.


== Relation med Bill Clinton ==
Hillary Rodham och Bill Clinton möttes vid Yale Law School, där båda var studenter. De gifte sig den 11 oktober 1975 när Hillary var 27 år och Bill 28 år gammal. Innan han friade till Hillary Rodham köpte Bill Clinton i hemlighet ett litet hus i Fayetteville som hon hade lagt märke till och sagt att hon tyckte om. När hon tackade ja till att gifta sig med honom avslöjade han att de ägde huset. De bodde där en kort tid innan de flyttade till Little Rock, när Bill Clinton skulle ställa upp i val första gången, till USA:s kongress.
1998 blev paret Clintons relation föremål för mycket spekulation och ryktesspridning efter skandalen då presidenten medgav att han haft en affär med Vita huset-praktikanten Monica Lewinsky. Under skandalen hävdade Hillary Clinton till en början att anklagelserna mot hennes man var ett resultat av en ”stor högerkonspiration”. Efter att bevisningen om president Clintons möten med Lewinsky blev obestridliga vidhöll hon att deras äktenskap var stadigt. Båda makarnas memoarer avslöjade emellertid senare att affären var en mycket smärtsam tid i deras äktenskap.
Under en stor del av hans politiska karriär omgärdades Bill Clinton av rykten om utomäktenskapliga affärer. Dessa rykten fick större trovärdighet efter Lewinskyskandalen. Han avslöjade i sina memoarer att han haft ett ”förhållande som jag inte skulle ha haft” med Gennifer Flowers, en sångerska i Arkansas. Avslöjandena och ryktena orsakade en blandning av sympati och förakt för Hillary Clinton. Medan många kvinnor sympatiserade med henne som ett offer för sin makes okänsliga beteende kritiserade andra henne för att hon inte visade något intresse för att ta ut skilsmässa. Det har även förekommit anklagelser om att hon lever i ett konvenansäktenskap, vars främsta syfte skulle vara att främja hennes politiska karriär. I sin bok Living History hävdar Clinton att hon stannar hos Bill Clinton på grund av kärlek.


== Senatsvalet år 2000 ==
När den långvarige New York-senatorn Daniel Patrick Moynihan tillkännagav att han skulle dra sig tillbaka, bad framträdande demokratiska politiker och rådgivare Hillary Clinton att kandidera till platsen som senator för New York i det amerikanska senatsvalet år 2000. När Clinton beslöt att kandidera blev hon den första av USA:s första damer att kandidera i ett val.
Först förväntades att hennes motståndare skulle bli New Yorks borgmästare Rudolph Giuliani, men Giuliani drog sig ur efter att ha fått diagnosen prostatacancer och efter att händelser i hans privatliv orsakat dålig publicitet. Istället ställdes Clinton mot en mindre känd motkandidat, Rick Lazio, som var ledamot av representanthuset för Suffolk County på Long Island. Valet fick stor uppmärksamhet och båda kandidaterna hade välfinansierade kampanjer.
Under valkampanjen började Clinton ge uttryck för utpräglat proisraeliska åsikter. Förklaringen anses vara den betydande judiska befolkningen i delstaten New York.
Clinton vann valet 7 november 2000 med 55 procent av rösterna mot Lazios 43 procent.


== Senator ==
När hon invalts i senaten valde Clinton att hålla en låg profil och lära sig hur senaten fungerade och bygga upp relationer med andra senatorer.
Clinton är ledamot av fyra senatsutskott och totalt åtta underutskott. Efter 11 september-attackerna gjorde Clinton säkerhetsfrågor till en av sina högsta prioriteringar, något som hon på senare tid mer och mer drivit ifrån. Hon var starkt för USA:s militära aktion i Afghanistan, men var även för USA:s krig mot Irak. Hon har uttalat sig emot Bushadministrationens skattesänkningar.
Hillary Clinton tillkännagav 2004 att hon skulle ställa upp för omval till senaten i valet 2006. Hon omvaldes dit för en andra period.
2007 utsågs Clinton till hedersdoktor i medicin vid Göteborgs universitet. I motiveringen pekar Sahlgrenska akademin på hennes arbete för utsatta barn och förbättrad hälsovård i USA.


== Presidentvalet 2008 ==

Den 20 januari 2007 bekräftade Hillary Clinton att hon tänkte ställa upp som presidentkandidat för demokraterna i presidentvalet 2008.
Hon ledde länge de flesta opinionsundersökningarna inför valet, även innan hon tillkännagav kandidaturen, och genom hela 2007. Hon ledde dels de opinionsundersökningar