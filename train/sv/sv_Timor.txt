Timor, ö i Asien uppdelad på Östtimor och Västtimor. Östtimor utgjorde tidigare en portugisisk och Västtimor en nederländsk koloni. Efter andra världskriget slog sig Indonesien fritt från det nederländska väldet och Västtimor kom att ingå i den nya staten. I samband med omvälvningarna i moderlandet 1974 kunde portugiserna inte längre kontrollera Östtimor. Den 28 november 1975 utropade Östtimor sig som självständig stat (precis som övriga tidigare portugisiska kolonier gjorde). Indonesien invaderade emellertid landet 7 december 1975 och förklarade området införlivat. Under den därpå följande frihetskampen fick 200 000 människor sätta livet till.