Venezuelas flagga är en trikolor i färgerna gult, blått och rött, med Venezuelas statsvapen och åtta stjärnor i en halvcirkel. Flaggan härrör ursprungligen från 1806 men antogs i sin nuvarande utformning officiellt 12 mars 2006. Proportionerna är 2:3.


== Symbolik ==
Gult står för Venezuelas rikedom, rött för blodet som utgjutits av patrioter under självständighetskampen. Gult och rött finns även i moderlandet Spaniens flagga. Blått står för havet som skiljer Venezuela från Spanien och symboliserar frihet och oberoende. Stjärnorna står för de sju provinser som undertecknade självständighetsförklaringen, samt provinsen Guayana.


== Historik ==
Flaggan skapades av den sydamerikanska frihetskämpen Francisco de Miranda, men hade då inga stjärnor och ingen vapensköld, bara ett gult, ett blått och ett rött fält. Miranda använde flaggan på det fartyg som landsteg 1806 i närheten av Caracas, och även som symbol för den republik han då utropade. Flaggan fick senare sju stjärnor som representerade de sju koloniala provinserna som kämpat mot Spanien i självständighetskriget.
År 1817 bestämde Simón Bolívar att en åttonde stjärna skulle läggas till. Den symboliserade den befriade provinsen Guayana. Stjärnorna togs bort 1821. Sedan dess har antalet stjärnor varierat. En vapensköld har också lagts till.


=== Dagens flagga ===
Den 12 mars 2006 ändrades flaggan på nytt. Ändringarna innebar att en åttonde stjärna lades till så att flaggan har lika många stjärnor som Bolivars flagga från 1817, och dessutom ändrades vapnet så att hästen nu både springer och är vänd mot vänster, istället för att som tidigare springa åt höger och titta åt vänster. President Hugo Chávez har kallat den åttonde stjärnan ”Bolívarstjärnan” efter Simon Bolívar. Liksom i flaggan från 1806 tolkas den åttonde flaggan som en symbol för provinsen Guayana, ett område som omfattar delar av det som idag är den självständiga staten Guyana. Internationellt är ändringen kontroversiell bland annat eftersom stjärnan återspeglar Venezuelas territoriella anspråk på området väster om floden Essequibo i Guyana.
Ändringarna har också lett till högljudda protester från oppositionen i Venezuela, där vissa oppositionella ser den gamla flaggan som en symbol för ett verkligt demokratiskt Venezuela, till skillnad f