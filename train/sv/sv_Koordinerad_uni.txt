Koordinerad universell tid (UTC, kompromissförkortning mellan engelska Coordinated Universal Time och franska temps universel coordonné) är referens för exakta tidsangivelser världen över. UTC-tiden baserar sig på den internationella atomtiden TAI som hålls med hjälp av atomur med hög precision av tidslaboratorier runt om i världen. UTC avviker från TAI med ett visst antal hela sekunder på ett sådant sätt att skillnaden mellan UTC och nollmeridianens medelsoltid Greenwich Mean Time (GMT) alltid är högst en sekund. Sammanställningen av TAI på basen av de olika atomuren administreras av Internationella byrån för mått och vikt (BIPM). En annan internationell organisation, IERS, fastställer när skottsekunder skall fogas till UTC för att skillnaden mellan UTC och GMT, som framskrider oregelbundet på grund av oregelbundenheter i jordens rotation, skall hållas under den fastställda gränsen.
UTC ersätter den tidigare använda Greenwich Mean Time, GMT, från vilken UTC skiljer sig mindre än en sekund. Man bör märka att GMT ibland, speciellt i engelskspråkiga länder, används som synonym för UTC trots att GMT strikt taget avser medelsoltiden vid nollmeridianen, som går genom Greenwich utanför London.
Exempel (dagens datum):

2015-12-08 T 20.37 UTC (W3C Date and Time Formats)

En variant, UT1, bestäms av jordrotationen medan UTC bestäms av ett antal högprecisions-atomur. En internationell överenskommelse anger att skillnaden mellan aktuell jordtid, GMT, och klockorna inte får skilja mer än 0,9 sekunder, varför synkronisering mellan UT1 och UTC behövs då och då. Detta görs med hjälp av en skottsekund i genomsnitt efter ett eller ett och ett halvt år. Variationen är emellertid inte helt förutsägbar. Ett exempel på detta är att 2000-talets första skottsekund beslutades infalla först under år 2005.
Ursprunget till att UTC/GMT ibland skrivs Z är militärt och kommer troligtvis från de allierade styrkorna under andra världskriget men ingen vet säkert. Allmänt används Z för att markera U