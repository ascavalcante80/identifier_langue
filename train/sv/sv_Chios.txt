Chíos (grekiska: Χίος; även transkriberat Khíos eller Híos) är en grekisk ö i Egeiska havet strax utanför Turkiets kust. Ön är omkring 842 km² stor och har 52 290 invånare (2001). Den är berömd för sitt landskap och goda klimat.
Huvudorten på ön är Chios som år 2000 hade cirka 27 000 invånare. Bland de övriga tätorterna på ön märks Homeroupolis, Kardamila, Kampochora, Mastichochoria, Amanis, Ionia och Agiou Mina. Till Chios prefektur hör också några mindre öar: Psara i väster, med dess obebodda grannö Antipsara, och Oinousses i öster.
På berget Provateio Oros på öns inre delar, omkring 15 km från staden Chios, ligger klostret Nea Moni, som klassas som ett världsarv.


== Geografi ==


=== Geologi ===
Chios är bergigt (Pelinaion Oros är 1 297 meter) och består till största delen av mesozoiska kalkbildningar; i nordväst och på elva enstaka ställen uppträder paleozoiska skiffrar och sandstenar, med kisel-, skiffer- och kalkinlagringar. Södra hälften av västkusten består av limniska tertiärbildningar. Strandslätter och flodalluvioner finns särskilt omkring huvudstaden och hornbländeandesit och fusulinakalk på ett enstaka ställe i norr, vid Kardamyli. Jordbävningar är inte sällsynta. Den 3 april 1881 och följande dagar hemsöktes ön och motliggande kust av fastlandet av en jordbävning, som svårt ödelade östra tredjedelen av ön, den rikaste och bördigaste delen, där på en omkrets av 4–6 km från huvudstaden all användbar mark var bevuxen med apelsin-, citron-, fikon- och mandelträd och där de rika chiotiske köpmännen hade sina präktiga villor och trädgårdar. Förlusten av människoliv uppgick till 3 558.


=== Näringar ===
Chios är mycket bördigt. De främsta exportvarorna är oliver, fikon och vin, men ön ger även bomull och mastix. Redan i forntiden var den berömd för sitt vin, sina fikon och sin mastix. Handeln med läder, siden- och bomullstyger samt med syltade frukter, säd, boskap och salt är rätt betydlig.


== Historia ==

Chios bebyggdes först av leleger och pelasger, därefter av karier, och slutligen nedsatte sig joniska kolonister på ön, varefter den räknades till det joniska förbundet och snart vann stor makt till sjöss. Under de stora grekiska koloniseringarna i Medelhavsområdet upprättade även Chios en koloni, Maronea, vid Egeiska havets nordkust. Sedan Kyros I intagit Mindre Asien underkastade sig Chios frivilligt perserna, men gick efter slaget vid Mykale år 479 f.Kr. med i det deliska förbundet (som senare kom att bli attiska sjöförbundet), och biträdde kraftigt atenarna i peloponnesiska kriget 431-404 f.Kr. Mot krigets slut avföll det till Sparta. Efter att sedan åter en tid ha varit Atens bundsförvant gick det över till Thebe, och lydde därefter under makedonierna. Den blev sedermera romersk och senare en del av det bysa