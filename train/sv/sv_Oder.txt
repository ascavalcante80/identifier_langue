Oder (polska Odra) är en flod i Centraleuropa. Oder startar i Tjeckien och bildar tillsammans med bifloden Neisse gräns mellan Tyskland och Polen så när som de sista cirka 80 km längst norrut. Floden mynnar i Stettiner Haff norr om Szczecin och bildar de tre grenarna Dziwna, Świna och Peenestrom som flyter ut i Östersjön.


== Geografi ==
Oder är 854 km lång, varav 112 km i Tjeckien och 742 i Polen (av vilka 187 utgör gräns med Tyskland), och är den andra längsta floden i Polen efter Wisła. Den är kopplad med kanaler till Havel, Spree, Wisła samt Kłodnica.
Floden flyter igenom de polska vojvodskapen Schlesien, Opole, Nedre Schlesien, Lubusz och Västpommern, samt genom de tyska delstaterna Brandenburg och Mecklenburg-Vorpommern.
Den huvudsakliga sträckningen mynnar ut i Stettiner Haff, vilken i norr avgränsas av öarna Usedom och Wolin. Mellan dessa två öar finns enbart en trång kanal till Pommersche Bucht, som är en del av Östersjön.
Den största staden längs med floden är Wrocław. Oders avrinningsområde är 118 861 km².


== Navigering ==
Det går att navigera längs nästan hela Oder, upp till staden Kędzierzyn-Koźle, där floden kopplas samman med Gliwickikanalen. Den övre delen av floden är kanaliserad och tillåter större fartyg att navigera mellan industristäderna i området kring Wrocław.
Längre nedströms flyter floden fritt, och passerar städerna Eisenhüttenstadt (där Oder-Spreekanalen ansluter västerut mot Berlin) och Frankfurt an der Oder. Vid Kostrzyn nad Odrą skapar floden Warta en navigerbar färdväg till Poznań och Bydgoszcz för mindre fartyg. Vid Hohensaaten kopplas återigen floden ihop med Oder-Havelkanalen mot Oranienburg och vattenvägarna omkring Berlin.


== Historia ==
Romarna kände till floden under namnet Viadrus eller Viadura, som en del av en handelsled för bärnstenshandel. Under medeltiden kallades den Odera eller Oddera i dokument skrivna på medeltida latin, och nämndes för första gången i Dagome iudex, som beskrev Polens tidiga gränser under Mieszko I kring år 990.
Många tidiga dokument från 800- och 900-talet beskriver många olika folkgrupper som bodde längs med floden, och floden måste därför redan då ha varit en viktig plats för människor.
Under 1200-talet byggdes den första fördämningen för att skydda jordbruksområden.
Efter andra världskriget utgjorde Oder och Neisse Oder-Neisse-linjen, vilken utsågs som ny gräns mellan Tyskland och Polen. De tyska befolkningarna öster om floderna förflyttades västerut.


== Städer ==
Städer vid flodens huvudsträckning:
Ostrava - Bohumín - Racibórz - Kędzierzyn-Koźle - Krapkowice - Opole - B