Windsor Castle är Storbritanniens största slott och ett av landets mest välkända, beläget strax väster om London vid staden Windsor i grevskapet Berkshire.
Slottet började uppföras av Vilhelm Erövraren efter hans invasion av England år 1066. Det välbekanta Runda tornet härstammar från denna tidiga, normandiska period. Slottet har sedan byggts ut genom århundradena.
Intill slottet ligger Saint George’s Chapel där flera av Storbritanniens monarker ligger begravda. Saint George (Sankt Göran på svenska) är Englands skyddshelgon (nationalhelgon). Strumpebandsorden brukar hålla sina ceremonier i ”kapellet”, vanligtvis i juni, under ledning av den brittiska monarken.
År 1917 antog den brittiska kungaätten namnet Windsor efter detta slott, istället för det tyskklingande Sachsen-Coburg-Gotha. Det var Georg V som fattade detta beslut, framförallt föranlett av det då pågående första världskriget mot Tyskland.
Windsor Castle är ett av den brittiska monarkens ”officiella residens”. De andra är Buckingham Palace (London), Saint James’s Palace (London), Holyrood Palace (Edinburgh) och Hillsborough Castle (Hillsborough, Nordirland). De ägs däremot inte av drottning Elizabeth II, till skillnad från Sandringham House och Balmoral Castle som är hennes privategendom.
Slottet eldhärjades fredagen den 20 november 1992, vilket förstörde några av de äldsta och mest historiska delarna 