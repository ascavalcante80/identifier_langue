Wuppertal (in basso tedesco Wupperdaal) è una città extracircondariale tedesca situata nel Land della Renania Settentrionale-Vestfalia. È situata a sud della zona della Ruhr a 30 km da Düsseldorf, 40 km da Colonia e 23 km da Essen. La città è sede dell'Istituto Wuppertal.


== StoriaModifica ==
La città venne fondata nel 1929 dalla fusione di Elberfeld e Barmen con il nome di Barmen-Elberfeld. Nel 1930 in seguito ad un referendum fu rinominata Wuppertal per evidenziare la posizione sulle rive del fiume Wupper. La fusione si nota ancora oggi in quanto la città ha due grossi centri urbani.
Durante la Seconda guerra mondiale circa il 40% della città venne distrutta dai bombardamenti, nonostante ciò molti monumenti si salvarono.
La caratteristica più nota di Wuppertal è la celebre Schwebebahn, una ferrovia monorotaia sospesa progettata e costruita nel 1901, lunga 13,3 km e utilizzata quotidianamente da oltre 70.000 passeggeri. I binari si trovano a 8 m da terra e 13 m sopra il fiume.


== GeografiaModifica ==
Wuppertal è situata su un'ansa del fiume Wupper sui confini di una zona montagnosa (il Bergisches Land). Nel territorio cittadino vi sono notevoli differenze di quota e vi si trovano molte strade ripide e scale.
I confini cittadini sono lunghi 94,5 km, il percorso del fiume in città è pari a 33,9 km. Il punto più elevato si trova a 350 m s.l.m. mentre quello più basso è a 100 m s.l.m.


== Suddivisione amministrativaModifica ==
Wuppertal è suddivisa in 10 distretti urbani (Stadtbezirk), i quali a loro volta si suddividono in quartieri (Stadtteil) per un totale di 69.


== Personalità celebriModifica ==
Nati ad Elberfeld:
1837 - Hans von Marées (pittore)
1869 - Else Lasker-Schüler (poetessa)
1888 - Hans Knappertsbusch (direttore d'orchestra)
1923 - Horst Tappert (attore televisivo, noto per l'Ispettore Derrick)
Nati a Barmen:
1820 - Friedrich Engels (filosofo)
Nati a Wuppertal:
1931 - Johannes Rau (ex-presidente)
1942 - Alice Schwarzer (giornalista e scrittrice)
1952 - Udo Dirkschneider (cantante)
1965 - Tom Tykwer (regista)


== Galleria fotograficaModifica ==


== CulturaModifica ==
Presso l'Università di Wuppertal (Bergische Universitaet Wuppertal) hanno lavorato insigni studiosi quali il Prof. Dr. Peter Grassberger, il Prof. Dr. Arkady Pikovsky, ed il Prof. Dr. Holger Kantz, tutti esperti di Teoria del caos.
Il Von Der Heydt Museum della città di Wuppertal contiene molti quadri di autori della fine del XIX secolo e del XX secolo, quali: Braque, Beckmann, Dali, Degas, Ernst, Feininger, Kokoschka, Macke, Marc, Monet, Nolde, Picasso, van Gogh ecc.
A Wuppertal ha sede il Tanztheater Wuppertal diretto da Pina Bausch dal 1972; è considerato il gruppo di teatro danza più importante al mondo.
Diversi film sono stati ambientati nella città di Wuppertal, fra gli altri si ricordano Alice nelle città (1973) e il documentario Pina (2011) di Wim Wenders e il documentario Nella vallata della Wupper - Wuppertal (1994) di Amos Gitai 