Il Mar Glaciale Artico è un mare situato interamente nella regione del Polo nord, circondato dalle estreme regioni settentrionali di Europa, Asia e America. Le fonti italiane lo definiscono un mare dipendente dall'Oceano Atlantico.
La caratteristica principale di questo mare è il fatto di avere, nella sua parte centrale, la superficie permanentemente gelata, attorno al Polo Nord; da ciò deriva il suo nome. Si tratta della banchisa, che subisce variazioni in base alla stagione, estendendosi verso sud durante i mesi invernali.
L'Organizzazione Idrografica Internazionale, massima autorità internazionale in ambito idrografico, considera questo mare un oceano: l'Oceano Artico, espressione però non usata in Italia.
L'ambiguità tra oceano e mare non ha solo una valenza toponomastica, ma anche geografica: considerando il Glaciale Artico come mare, l'Oceano Atlantico ha un'estensione maggiore in quanto comprende anch'esso.
I motivi dei due diversi criteri sono dovuti principalmente all'estensione: Il Mar Glaciale Artico ha un'estensione intermedia tra i tre oceani e i più grandi mari mediterranei, pur essendo molto più vicina a questi ultimi: Pacifico: 179 milioni di km²; Atlantico: 120 milioni di km²; Indiano: 73 milioni di km²; Mar Glaciale Artico: 14 milioni di km²; Mediterraneo Australasiatico: 9,08 milioni di km².


== ToponomasticaModifica ==
La denominazione "mar Glaciale Artico" venne data da Charles Pierre Claret de Fleurieu nel 1797. Nel 1845 la Reale Società Geografica di Londra adottò la denominazione "Arctic Glacial Ocean" (in italiano "Oceano Glaciale Artico").


== DescrizioneModifica ==


=== IdrografiaModifica ===
L'oceano Artico occupa un bacino approssimativamente circolare ed occupa un'area di circa 14 090 000 km².
Quasi racchiuso dalla terraferma e quindi rientrante tra i mari mediterranei, questo mare è circondato dalle terre di Europa, Asia, America. Quest'ultimo continente vi si affaccia con la Groenlandia e l'Arcipelago artico. Le sue coste si sviluppano per un totale di 45 389 km; al suo interno si trovano numerose isole. Ai suoi bordi si trovano alcuni mari periferici: mare di Barents, mar di Beaufort, mare dei Ciukci, mare di Kara, mare di Laptev, mare Siberiano Orientale, mare di Lincoln, mare di Wandel, mare di Groenlandia, Mar Bianco e il mare di Norvegia.
Una dorsale sottomarina, la dorsale di Lomonosov, divide il mar Glaciale Artico in due bacini: quello Euroasiatico (o di Nansen), che è profondo da 4 000 a 5 450 m, e quello Nordamericano, profondo circa 4 000 m. La topografia del fondo oceanico è segnata da dorsali, pianure abissali, fosse e bacini.


=== Caratteristiche delle acqueModifica ===
Il maggior flusso di acqua in entrata viene dall'oceano Atlantico, grazie alla corrente norvegese, che scorre lungo la costa dell'Eurasia. Altra acqua entra dall'oceano Pacifico attraverso lo Stretto di Bering. La maggior parte dell'acqua in uscita passa attraverso la corrente orientale della Groenlandia. La temperatura e la salinità variano stagionalmente, seguendo la formazione e lo scioglimento dei ghiacci. Il ghiaccio galleggia sulla superficie dell'acqua, con uno spessore medio di 3 m (con punte occasionali di 10 m). La coltre di ghiaccio raddoppia le proprie dimensioni in inverno, inglobando parte della terraferma circostante. Gli iceberg si staccano dal confine della banchisa, e navigano lentamente verso sud sciogliendosi.


=== Vita marinaModifica ===
Nel mare glaciale artico sono presenti specie a rischio tra cui il tricheco e la balena, oltre ad altri mammiferi (pinnipedi) e pesci; tra gli invertebrati è nota la grande medusa criniera di leone, presente nel mondo non al di sotto del 42º parallelo Nord.
L'ecosistema è comunque fragile e lento a ricostituirsi in seguito a sconvolgimenti.
La vegetazione maggiormente diffusa è quella del fitoplancton, che utilizza i nutrienti portati al mare dai fiumi e dalle correnti pacifiche e oceaniche. L'assenza di luce nel periodo invernale e lo strato di ghiaccio presente sopra l'acqua rendono difficile lo sviluppo delle piante; tuttavia in estate è possibile per le piante crescere ed effettuare la fotosintesi per periodi più prolungati.


== ClimaModifica ==
Il ghiaccio copre la maggior parte della superficie del mare per tutto l'anno, e di conseguenza le temperature sono sottozero per la maggior parte del tempo. L'Artico è una forte sorgente di aria fredda che si muove verso l'equatore, incontrando nel suo passaggio aria più calda alle medie latitudini e provocando piogge e nevicate. La sua posizione polare fa sì che l'inverno sia lungo e per la maggior parte nell'oscurità. In tale periodo, il tempo è freddo stabile e il cielo generalmente pulito. In estate, la notte si riduce quasi a zero, ma la maggiore radiazione solare non fa alzare di molto le temperature. Il tempo è nebbioso, con deboli cicloni che portano pioggia e neve.


=== Fusione dei ghiacciModifica ===
Con l'aumento della concentrazione di anidride carbonica nell'atmosfera terrestre ed il conseguente fenomeno di riscaldamento globale sotto forma di effetto serra, a partire dal secolo scorso e a tutt'oggi si sta verificando una progressiva fusione dei ghiacci artici in volume ed un loro ritiro in estensione. Tra il 1979 e il 2006 l'estensione dei ghiacci artici si è complessivamente ridotta del 25%, mediamente ogni anno 100 000 km² di ghiaccio si fondono e non si riformano durante l'inverno. Nel 2009 un'equipe di scienziati utilizzando un mo