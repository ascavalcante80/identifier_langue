Ferrara (Fràra ['fra:ra] in dialetto ferrarese) è un comune italiano di 133 398 abitanti, capoluogo dell'omonima provincia in Emilia-Romagna. L'area metropolitana della città, individuata con la metodologia del Functional Urban Regions, conta 264.885 abitanti. Situata nella bassa pianura emiliana, la città di Ferrara sorge sulle sponde del Po di Volano (nell'estremo nord del territorio comunale in località Pontelagoscuro scorre anche il Po), che separa la città medioevale dal primitivo borgo di San Giorgio e delimita il confine con i nuovi insediamenti contemporanei a sud delle mura. Ferrara gode di un periodo aureo quando nel Basso Medioevo e nel Rinascimento, sotto il governo della famiglia degli Este, viene trasformata in un centro artistico di grande importanza non solo italiano ma anche europeo, arrivando ad ospitare personalità come Ludovico Ariosto e Torquato Tasso, Niccolò Copernico e Paracelso, Andrea Mantegna e Tiziano, Giovanni Pico della Mirandola e Pietro Bembo. Durante il Rinascimento a Ferrara si realizza una delle più importanti progettazioni urbanistiche della storia europea moderna, l'Addizione Erculea, il primo esempio di pianificazione ragionata degli spazi urbani, commissionata nel 1484 dal duca Ercole I d'Este (da cui prende il nome) all'architetto Biagio Rossetti. La nuova parte della città viene chiamata Arianuova, sia per la sua collocazione esterna al vecchio asse del castello medievale, sia perché connotata fino alla fine del XIX secolo da ampie aree verdi prive di edifici, dette "orti e giardini", interne alle nuove possenti mura rossettiane. Grazie a quest'opera architettonica Ferrara viene considerata dagli studiosi la prima città moderna d'Europa.
L'UNESCO le conferisce il titolo di patrimonio mondiale dell'umanità per la prima volta nel 1995 come città del Rinascimento e successivamente, nel 1999, riceve un ulteriore riconoscimento per il delta del Po e per le delizie estensi. Ferrara inoltre è una dei 4 capoluoghi di provincia (assieme a Bergamo, Lucca e Grosseto), il cui centro storico è rimasto quasi completamente circondato dalle mura che, a loro volta, hanno mantenuto pressoché intatto il loro aspetto originario nel corso dei secoli. Ferrara, con Pisa e Ravenna, è anche una delle prime città del silenzio citata nelle Laudi di Gabriele D'Annunzio.
Ferrara è antica sede universitaria (Università degli Studi di Ferrara) e sede arcivescovile (arcidiocesi di Ferrara-Comacchio). Ospita importanti centri culturali: la Pinacoteca Nazionale di palazzo dei Diamanti, il museo Archeologico Nazionale, il museo del Risorgimento e della Resistenza, il museo d'arte moderna e contemporanea Filippo de Pisis, il museo della Cattedrale, il museo Giovanni Boldini, il museo dell'ebraismo italiano e della Shoah e numerosi altri musei.
La città contemporanea poggia su un'economia basata sulla produzione agricola e industriale che ne fanno un centro di primaria importanza grazie alla presenza di numerosi impianti industriali presenti nell'area del petrolchimico e della piccola e media impresa. I settori più rappresentativi sono quelli dell'industria chimica, dell'industria metalmeccanica, dell'elettrotecnica e dell'industria tessile e alimentare. Inoltre le reti stradali e ferroviarie la inseriscono all'interno del circuito commerciale sia regionale che nazionale grazie alla presenza di adeguate infrastrutture come l'autostrada A13, lo scalo merci della stazione ferroviaria e gli scali portuali situati a Pontelagoscuro che collegano la città al fiume Po e al mare Adriatico.
Ferrara inoltre è uno dei pochi siti italiani in cui si faccia uso dell’energia geotermica per la produzione di acqua calda e calore che va ad alimentare la rete di teleriscaldamento della città.


== Geografia fisica ==


=== Territorio ===
Il territorio del Comune di Ferrara si estende su un'area totalmente pianeggiante nella Pianura padana, e con una superficie di 405,16 km² si tratta del diciassettesimo comune più esteso d'Italia. Confina a nord col Veneto e più precisamente con la provincia di Rovigo, e con la città metropolitana di Bologna a sud. L'area ferrarese è contraddistinta dal passaggio di numerosi canali di irrigazione e di scolo creati durante i secoli per garantire la depurazione del terreno e per facilitare gli insediamenti abitativi e produttivi. Il territorio pianeggiante ha una spiccata vocazione agricola e vi vengono esercitati anche l'allevamento e la pesca.
Senza argini e canali il territorio della provincia, e quello stesso della città, sarebbero in parte preminente coperti dalle acque. La pianura ferrarese soggiace al livello delle acque del Po che scorrono entro arginature imponenti a settentrione della città; fortunatamente il defluire delle sue acque permette lo sgombro della pianura dal ristagno permanente dei tensioattivi rilasciati dai fiumi appenninici emiliani che, altrimenti, ristagnerebbero nella depressione naturale costituita dalla pianura ferrarese. Se a settentrione della città corre, tra i suoi argini, il Po, a ponente si distendono i comprensori di Burana e della Valle di Santa Martina, naturalmente soggetti alla palude, e a levante i due grandi "polesini" di San Giovanni e di San Giorgio, per secoli grandi paludi. L'emergere di Ferrara dalle acque lo si deve all'opera di chi in passato l'ha governata dato che la particolarità del territorio ha costretto i regnanti ad attuare processi di bonificazione.
In questo ambito furono di fondamentale rilevanza le opere attuate da Borso, Ercole e Alfonso; furono anche bonificatori i pontefici che succedettero loro, tra i quali si ricordano gli interventi di Gregorio XIII, di Clemente VIII di Innocenzo X e di Benedetto XIV. Bonificatori debbono essere riconosciuti gli odierni tutori del territorio dato che devono fare fronte ad una serie di fenomeni fisici e geologici che congiurano all'abbassamento del territorio ferrarese sotto il livello del mare e imponendo così che gli impianti di bonifica siano sempre più potenti, efficienti e sicuri


=== Clima ===
L'inverno è rigido, poco piovoso e non mancano precipitazioni nevose di media entità, risultando comunque lievemente meno abbondanti di altre città dell'Emilia, a causa della particolare posizione geografica della città, situata in una sorta di conca, che consente un notevole ristagno d'aria; a causa di tale conformazione vi sono numerose giornate in cui l'aria fredda ristagna al suolo formando un cuscinetto gelido e umido che provoca, specie in presenza di nebbia, giornate rigidissime e freddo intenso.
Le basse pressioni, accompagnate dalla bora, portano aria fredda e perturbata che entra dalla Porta della Bora o dalla Valle del Rodano causando periodi di marcato maltempo. Quando invece un'area di alta pressione si spinge verso il nord dell'Europa permangono condizioni di forte rigidità, dal momento che, sovente, in questa configurazione barica, soffia il buran, vento di origine artico-russa, che caratterizza giornate che possono risultare anche soleggiate, ma accompagnate da forti venti gelidi e temperature prossime allo zero anche nelle ore centrali del giorno, pronte a scivolare abbondantemente al di sotto dello zero durante la notte, portando così ad estese gelate notturne che possono permanere anche tutta la giornata. Nel mese di gennaio la temperatura minima si attesta su una media di -1 °C e la massima di circa +4 gradi, anche se spesso le minime possono raggiungere valori inferiori a -5 gradi e anche più bassi; la temperatura media del mese di gennaio è di +1,6 °C.
Le estati sono calde e afose. L'afa è però spesso interrotta da temporali che rimescolano le masse d'aria portando ad un deciso abbassamento della temperatura. I temporali possono risultare anche violenti, soprattutto dopo lunghi periodi di caldo e, in tali occasioni, possono verificarsi grandinate anche di consistente intensità. Nel pieno della stagione estiva si possono verificare anche diverse settimane consecutive caratterizzate da sole e temperature elevate, questo grazie all'anticiclone delle Azzorre ed anche all'anticiclone africano; quando quest'ultimo si espande, si registrano infatti le temperature più calde.
L'autunno è fresco, umido e piovoso, a tratti decisamente rigido nella sua seconda parte, che detiene caratteristiche prettamente invernali; risulta inoltre particolarmente nebbioso aspetto caratteristico della pianura padana.
La primavera, stagione variabile e di transizione per eccellenza, offre a Ferrara i suoi mille volti: spesso infatti, nella sua prima parte, risulta essere una "coda" della stagione invernale risentendo ancora di correnti fredde, mentre con il procedere della stagione, diventa gradualmente mite e stabile ed invoglia spesso a percorrere podisticamente o con la bicicletta il centro cittadino e le mura rinascimentali.


== Sismicità ==
Ferrara ha conosciuto la realtà di un forte terremoto nel 2012 con due scosse di magnitudo 5.9 e 5.8. Entrambe le scosse ebbero epicentro nella provincia di Modena, ma la distanza dal centro cittadino fu rispettivamente di circa 20 e 40 km. Numerose altre scosse minori interessarono la zona. La città subì in tali occasioni danneggiamenti soprattutto in seguito alla prima scossa di magnitudo 5.9 che causò gravi conseguenze rendendo inagibili numerosi edifici pubblici, danni seri al patrimonio artistico e religioso, agli edifici scolastici, all'università ed all'ospedale. Danneggiamenti di notevole entità subiti anche da migliaia di abitazioni civili, tanto da avere anche a Ferrara alcune centinaia di sfollati.


== Storia ==


=== Origini ed età romanica ===
Fra il VII e l'VIII secolo, a causa delle continue invasioni barbariche che devastarono Voghenza, la sede vescovile venne spostata da Voghenza al Borgo San Giorgio, situato sulla riva destra del fiume Po, proprio in corrispondenza del castrum bizantino del VI secolo che si trovava sulla riva opposta. Questo primo insediamento abitativo di Ferrara è individuabile nel sito dell'antica cattedrale di San Giorgio fuori le mura.

Strappata dai Longobardi all'Esarcato d'Italia di cui faceva parte, quindi conquistata dai Franchi e donata al papa, divenne nel 984, su concessione di Papa Giovanni XV, feudo di Tedaldo di Canossa. In età romanica la città prese a svilupparsi maggiormente sull'altra riva del Po mettendo in ombra il Borgo San Giorgio e di conseguenza la sede vescovile venne spostata nel 1135 nell'attuale Cattedrale di Ferrara esattamente nel centro della città. Furono questi gli anni delle prime manifestazioni dell'autonomia cittadina che vide la nascita di un piccolo governo comunale nel XII secolo. La città iniziava così a urbanizzare il proprio territorio grazie alla costruzione di numerosi monumenti come la Cattedrale o il Palazzo del Municipio, e la realizzazione di nuove strade a partire dall'asse delle prime vie, Ripagrande e della sua parallela "di servizio" Via Capo delle Volte, che costeggiavano la riva del Po.


=== Le guerre di Ferrara ===
Dopo essere stata al centro di continue lotte fra le famiglie guelfe degli Adelardi e dei Giocoli quelle ghibelline dei Salinguerra e Torelli, passò definitivamente alla parte guelfa grazie al matrimonio di Azzo VI d'Este con l'ultima erede degli Adelardi. Ma l'instaurazione del ducato estense non durò a lungo: agli inizi del Trecento gli Este erano in conflitto con Bologna, Mantova e Verona e furono pertanto minacciati nel possedimento della stessa Ferrara. Azzo VIII d'Este chiese quindi aiuto a Venezia ottenendo rinforzi. Ma alla morte di Azzo VIII il trono passò al nipote Folco II d'Este e non al figlio Fresco d'Este, escluso dalla successione. Francesco, per arrivare al possedimento del trono, offrì il feudo di Ferrara a Clemente V con in cambio il riconoscimento del suo potere sulla città.

Le truppe pontificie occuparono così Ferrara in nome della chiesa insediandovi il marchese Francesco d'Este. Il 1308 sancì l'inizio della cosiddetta guerra di Ferrara, terminata nel 1309, dichiarata da Venezia allo Stato della Chiesa dal quale aveva ricevuto ordine della restituzione della fortezza di Castel Tedaldo di proprietà ferrarese e allora in mano ai veneziani. Come conseguenza alla dichiarazione di guerra i legati di Clemente V lanciarono la scomunica al doge di Venezia e a tutti coloro che avessero sostenuto l'occupazione della città. Nonostante la successiva vittoria dei ferraresi e dello Stato della Chiesa su Venezia, Ferrara visse alcuni anni difficili prima del totale insediamento degli Este avvenuto nel 1332.
La seconda e più famosa guerra di Ferrara si svolse dal 1482 al 1484. Promotore ne fu Girolamo Riario, nipote del papa Sisto IV e signore di Forlì ed Imola. Girolamo, che voleva espandere il proprio dominio, promosse un'alleanza tra lo Stato della Chiesa e la Repubblica di Venezia, nel tentativo di impossessarsi di Ferrara. Nonostante qualche successo militare, la pace di Bagnolo non comportò però le modifiche che Sisto IV e Girolamo Riario desideravano.


=== Gli Este nell'età medioevale e moderna ===
Sin dal loro ufficiale insediamento gli Este governarono indiscussi sulla città per quasi tre secoli rendendola capitale di un piccolo, ma culturalmente attivissimo, Stato regionale. Il periodo aureo della città fu la seconda metà del Quattrocento sotto il potere di Leonello, Borso, ed Ercole I d'Este, quando alla corte ducale convenivano personaggi come Piero della Francesca, Pisanello, Leon Battista Alberti, Andrea Mantegna e Rogier van der Weyden, mentre si era sviluppata una scuola ferrarese in pittura, con capiscuola del calibro di Cosmè Tura, Ercole de' Roberti e Francesco del Cossa. Il 1492 fu l'anno della più importante crescita urbanistica, l'Addizione Erculea progettata da Biagio Rossetti su ordine di Ercole I, che ampliò verso nord la città con uno schema razionale di vie e palazzi, uno dei primissimi progetti urbanistici in una città europea. Nel Cinquecento vissero in città grandi artisti (Dosso Dossi, Tiziano, Giovanni Bellini) e letterati (Matteo Maria Boiardo, Ludovico Ariosto, Torquato Tasso).
Non è da dimenticare l'importante presenza alla corte estense d'un musicista come Luzzasco Luzzaschi, che forse fu l'autore delle musiche di scena per l’Aminta del Tasso e per Il Pastor Fido del Guarini. Il complesso eccellente del Concerto delle donne (tre virtuose cantanti e strumentiste) era anche un asso nella manica diplomatico della corte estense, che invitava ai concerti riservatissimi soltanto nobili e diplomatici che riportavano nei propri paesi la fama della musica raffinata di Ferrara. Giacché si trattava di musica vocale (in genere di madrigali), assieme alla fama della musica veniva riaffermata l'eccellenza dei poeti d'ambiente ferrarese i cui testi erano musicati. Dopo l'acquisizione di Ferrara da parte dello Stato della Chiesa, e la dissoluzione del raffinato ambiente cortese, Girolamo Frescobaldi, allievo di Luzzaschi, fu accolto a Roma addirittura come organista in San Pietro. Particolarmente importante la vita intellettuale dello Studio ferrarese, dove lavorarono personalità del calibro di Guarino Veronese, Celio Calcagnini, Giambattista Giraldi Cinzio e Giovan Battista Pigna.


=== Ottocento e XX secolo ===
Nel 1598, a causa della mancanza di figli legittimi del duca Alfonso II, il papa Clemente VIII si riappropriò del feudo e la città entrò bruscamente a far parte dello Stato Pontificio. Perdendo il suo status di capitale per divenire semplice città di confine, Ferrara andò incontro ad un inevitabile declino. (Emblematica la sorte della seicentesca Fortezza Pontificia smantellata a furor di popolo durante la Campagna d'Italia di Napoleone Bonaparte del 1796, riedificata nell'Ottocento dagli austriaci e definitivamente demolita nel 1859, quando Ferrara entrò a far parte del Regno di Sardegna). Nell'Ottocento la città visse una ripresa economica grazie alla scoperta della vocazione agricola, mentre è più del secolo successivo la riscoperta e la valorizzazione del patrimonio storico e artistico cittadino, culminato con l'inclusione della città nella lista del Patrimonio dell'umanità dell'UNESCO nel 1995.


=== Simboli ===
Lo stemma della città, talvolta detto balzana, è costituito da uno scudo sannitico diviso orizzontalmente a metà, con la parte superiore di color nero e la parte inferiore di color argento, lo scudo è timbrato da una corona ducale.


=== Onorificenze ===
Ferrara rientra fra le Città decorate al valor militare per la guerra di liberazione per la quale le è stato insignito della Medaglia d'Argento al Valor Militare per i sacrifici delle sue popolazioni e per la sua attività nella lotta partigiana durante la seconda guerra mondiale.


== Monumenti e luoghi d'interesse ==

L'Addizione Erculea rappresenta la più importante opera urbanistica del Medioevo, operata da Biagio Rossetti su ordine di Ercole I d'Este da cui prende il nome. Il progetto prevedeva la creazione di una nuova zona monumentale a nord della città, oltre la Via Giovecca che termina con una Prospettiva architettonica. A partire dal Castello Estense fino a nord della Porta degli Angeli correva un lungo viale detto Viale degli Angeli (successivamente ribattezzato appunto Corso Ercole I d'Este) il quale andava ad intersecarsi con un altro viale proveniente da est: dall'incrocio di queste vie nasce il cosiddetto Quadrivio degli Angeli formato dal Palazzo dei Diamanti, Palazzo Prosperi-Sacrati e Palazzo Turchi di Bagno. Da questa opera deriva in larga parte il riconoscimento dell'UNESCO, che ha inserito Ferrara nella lista dei patrimoni dell'umanità. Il centro storico della città rappresenta dunque uno degli esempi meglio conservati di città medioevali, caratterizzato perciò da un vasto numero di monumenti, palazzi, chiese e strade storiche, ad iniziare dal Castello Estense, edificio in mattoni a pianta quadrata dotato di quattro torri difensive con altane e circondato da un fossato colmo d'acqua che lo rende, a tutt'oggi, uno degli ultimi castelli europei circondato da un fossato.
La prima cattedrale cittadina fu la Basilica di San Giorgio fuori le mura situata fuori dalla città storica, nel Borgo San Giorgio, poi spostata nell'attuale sede a poca distanza dal Castello Estense. La Cattedrale di San Giorgio, sede dell'Arcidiocesi di Ferrara-Comacchio, è stata fatta costruire da Guglielmo degli Adelardi e consacrata nel 1135 quando furono completate la facciata principale e quelle laterali romaniche. Le arcate della parte superiore della facciata sono del XIII secolo. Il campanile, in stile rinascimentale, venne realizzato nel 1451-1493 su progetto di Leon Battista Alberti e ultimato, nella forma attuale, alla fine del XVI secolo, ma rimasto tuttavia incompleto.
Di fronte alla cattedrale si trova il Palazzo della Ragione, costruito in mattoni in stile gotico nel 1315-1326; l'attuale versione deriva da un rifacimento posteriore alla seconda guerra mondiale, a seguito di un incendio che distrusse una parte del palazzo. L'edificio attuale, costruito tra feroci polemiche, non rende giustizia alla bellezza del manufatto originale, risultandone una sbiadita copia inserita in un contesto non adatto.
Poco lontano si trova l'attuale sede dell'Università, mentre la sua antica sede, Palazzo Paradiso (1391), ospita oggi la Biblioteca comunale Ariostea nella quale si trova la più completa raccolta di edizione dell'Orlando furioso di Ludovico Ariosto ed alcune lettere di Torquato Tasso nonché la Bibbia appartenuta al frate domenicano Girolamo Savonarola.
La casa di Ludovico Ariosto fu costruita dallo scrittore a partire dal 1526 nella parte "nuova" della città, inglobata dall'Addizione Erculea ed in essa morì nel 1533. Ferrara è dal XIII secolo importante centro ebraico e, durante le persecuzioni in seguito alle Leggi razziali emanate nel 1938 dal governo fascista, diviene protagonista delle persecuzioni e di un eccidio, avvenuto accanto al fossato del Castello, ricordati dallo scrittore Giorgio Bassani nel romanzo Il giardino dei Finzi-Contini (1962) e in La lunga notte del '43 (1956).
Sede universitaria dal 1391, essa vide laurearsi nel XVI secolo Niccolò Copernico (1503) e Paracelso. Importante centro umanistico, ospitò alla corte estense i maggiori poeti italiani del Quattrocento e Cinquecento, Matteo Maria Boiardo, Ludovico Ariosto e Torquato Tasso, nonché i grandi pittori del suo tempo, Andrea Mantegna, Giovanni Bellini, Cosmè Tura, Francesco del Cossa ed Ercole de' Roberti (la famosa Officina ferrarese), Garofalo, Tiziano, Dosso e Battista Dossi, Scarsellino. Molte opere di questi autori trovano oggi collocazione nella Pinacoteca nazionale, ospitata nel Palazzo dei Diamanti.
Le Mura di Ferrara sono lunghe all'incirca 9 km e hanno mantenuto pressoché inalterate le loro condizioni giungendo ai giorni nostri come si presentavano in epoca medievale. Dotate di numerosi baluardi difensivi, specialmente nella parte sud, in tempi antichi erano interamente circondate da un fossato e ornate da importanti varchi di accesso quali la Porta Paola a sud, la Porta San Giovanni a est e la Porta degli Angeli a nord. Altrettanto importanti sono le Delizie estensi ovvero un insieme di 19 ville presenti nel territorio ferrarese e nella sua provincia. Rappresentavano i luoghi di ritiro estivi e di svago degli Este, collegati alla città tramite canali navigabili. Oggi si possono ancora ammirare alcune delle delizie sopravvissute nel corso del tempo, mentre altre sono in rovina o non esistono più. Le più conosciute e meglio conservate sono quelle di Schifanoia a Ferrara, di Belriguardo a Voghiera e quella di Copparo. Da ricordare anche lo splendido Castello di Mesola, residenza di caccia degli Este.
In città, nel risvolto di piazza Girolamo Savonarola con corso Martiri della Libertà, è presente il padimetro, una specie di idrometro che segna le varie altezze a cui è arrivato il livello del Po nella frazione di Pontelagoscuro durante i più importanti e gravi eventi di piena del fiume.


=== Architetture religiose ===


==== Chiese cattoliche ====


===== Duomo di Ferrara =====
La cattedrale di San Giorgio, sede dell'Arcidiocesi di Ferrara-Comacchio, rappresenta uno degli edifici storici più importanti della città.
La costruzione della cattedrale, edificata sulle macerie delle mura altomedievali, è iniziata nel XII secolo. L'anno effettivo in cui iniziò la costruzione non è certo: un'iscrizione, collocata sopra l'arco del protiro, datata al 1135 recita infatti: "anno milleno centeno ter quoque deno / quinque superlatis struitur domus haec pietatis". Il verbo "struitur" è di difficile traduzione, ed è stato infatti interpretato sia come "si costruisce", sia come "si continua a costruire". Il progettista che diede inizio anche alla realizzazione del protiro è Nicholaus (già architetto della cattedrale di San Zeno a Verona e della sacra di San Michele in Val di Susa), chiamato all'edificazione della cattedrale insieme al fabbriciere Guglielmo degli Adelardi. La "firma" di Nicholaus è contenuta in un'iscrizione collocata sopra la cornice della lunetta del portale maggiore.
La facciata della cattedrale, costruita in stile romanico, presenta numerosi e articolati particolari di rilievo quali logge, arcate, statue, rosoni e bassorilievi. Alcuni particolari, posteriori alla creazione della facciata, presentano caratteristiche gotiche come il Giudizio universale posto sul protiro sorretto da due ippogrifi o la statua della Madonna col Bambino posta in una loggia sopra il portale centrale.
Sul lato destro della cattedrale che corre lungo piazza Trento e Trieste era un tempo presente una seconda entrata denominata "porta dei Mesi", che fu completamente demolita durante un restauro settecentesco operato dall'architetto Muzzarelli. Sullo stesso lato meridionale è stata ritrovata un'iscrizione (quasi completamente situata sotto l'attuale livello della piazza) che corre lungo tutta la fiancata, recante un decreto del Consiglio dei sapienti del comune, del 13 maggio 1173, testimonianza delle regole e delle consuetudini locali. Un'altra importante iscrizione si trova nella facciata, accanto alla statua di Alberto V d'Este, e riporta la bolla pontificia di papa Bonifacio I che istituiva l'università di Ferrara, datata 4 marzo 1391.
L'interno della chiesa risulta completamente differente rispetto al corpo esterno: a tre navate è decorato in stile barocco. Nelle cappelle laterali sono presenti numerosi dipinti del Guercino, del Garofalo e di Francesco Francia. L'abside è opera dell'architetto ferrarese Biagio Rossetti e nel catino absidale è affrescato il Giudizio Universale.
Il campanile in marmo rosa e bianco è stato attribuito a Leon Battista Alberti anche se, nella sua forma attuale, risulta incompleto.


===== Altre chiese =====

Basilica di San Giorgio fuori le mura: fu la prima basilica della città, costruita sulla sponda destra del Po di Volano dove si era creata e sviluppata la Ferrara antica. Chiamata anche "monastero di San Giorgio degli Olivetani", la chiesa fu costruita nell'VIII secolo e quasi completamente trascurata quando la sede vescovile venne spostata, nel 1135, nell'attuale cattedrale. Il campanile fu rimaneggiato da Biagio Rossetti ed oggi ospita la tomba di Cosmè Tura.
Chiesa di San Francesco: opera di Biagio Rossetti, costruita nel 1494, presenta una pianta a croce latina e una facciata rinascimentale. L'interno, a tre navate, presenta otto cappelle per ogni lato.
Chiesa di San Paolo: interamente ricostruita dopo il terremoto del 1570 fungeva da luogo di sepoltura per la nobiltà ferrarese. Vi sono conservati dipinti dello Scarsellino e del Bastianino. A fianco della chiesa si conserva l'antico convento con due chiostri.

Chiesa di Santa Maria in Vado, il suo nome deriva da un guado del Po detto il "vado" presente nei dintorni dell'edificio. Vi avvenne un miracolo eucaristico nel 1171. Da un'ostia spezzata fuoriuscì un getto di sangue che andò a colpire la volta soprastante e il punto dove si suppone siano ancora presenti le macchioline di sangue può essere raggiunto tramite una piccola scala che parte da una delle cappelle.
Chiesa di San Cristoforo alla Certosa: edificio di culto del cimitero della Certosa di Ferrara, anticamente situata in una zona tranquilla e distante dalla città come voleva la tradizione dei certosini, ma ricompresa all'interno delle mura cittadine con l'Addizione Erculea. Dopo che i certosini vennero espropriati dalla chiesa l'edificio passò nel 1813 al comune di Ferrara che riaprì la chiesa al culto e cedette il cimitero monumentale alla cittadinanza. L'interno è costituito da un'unica navata dotata di sei cappelle il cui progetto è attribuito a Biagio Rossetti.
Chiesa di San Benedetto
Chiesa di San Carlo
Chiesa di San Domenico
Chiesa di San Michele del Gesù
Monastero del Corpus Domini
Monastero di Sant'Antonio in Polesine
Monastero della Trasverberazione del Cuore di Santa Teresa
Oratorio dell'Annunziata
Chiesa di San Maurelio
Chiesa di Santa Lucia
Chiesa di Santa Maria dei Servi
Chiesa delle Sacre Stimmate
Chiesa di Santo Spirito
Chiesa di Santa Maria della Consolazione
Chiesa dei Teatini
Chiesa dei Mendicanti
Chiesa di Santa Chiara
Chiesa di San Gregorio Magno
Chiesa di Sant'Antonio Abate
Chiesa di Santa Francesca Romana
Chiesa di Santa Maria Nuova
Chiesa di Santa Maria del Suffragio
Chiesa di San Giovanni Battista detta anche dei Cavalieri di Malta.
Chiesa del Santissimo Crocifisso di San Luca
Chiesa di Santa Maria della Visitazione detta anche della Madonnina.
Chiesa di San Giuliano
Chiesa di Santo Stefano
Chiesa di San Girolamo
Chiesa dei Santi Giuseppe, Tecla e Rita
Chiesa di Santa Giustina
Chiesa di Sant'Agnese
Chiesa e convento di Santa Monica


====== Ex chiese ======
Per ex chiese si intendono le chiese della città sconsacrate.
Ex Chiesa di Sant'Agnesina
Ex chiesa di Sant'Apollonia
Ex chiesa di Santa Barbara (ora Bed and Breakfast)
Ex Chiesa e monastero di San Bartolomeo detta di San Bartolo (ora Centro diurno e residenza "Il Convento" AUSL Ferrara)
Ex chiesa di San Giacomo (ora sala cinematografica)
Ex Chiesa Santa Libera (ora sede Museo Lapidario)
Ex Chiesa di San Michele (ora laboratorio di restauro)
Ex Chiesa di San Nicolò (ora circolo ricreativo, palestra e sede di alcune associazioni private)
Ex chiesa di San Pietro (ora sala cinematografica)
Ex chiesa di San Romano (ora sede Museo della cattedrale)


====== Chiese scomparse ======
Per chiese scomparse si intendono le chiese della città il cui edificio sia stato totalmente o parzialmente demolito.
Ex Chiesa e monastero di Sant'Andrea
Ex Ex Chiesa di Santa Maria del Tempio (Ferrara)
Ex Chiesa e monastero di San Guglielmo
Ex Chiesa Santa Maria degli Angeli
Ex Chiesa Santa Maria di Bocche


==== Altri culti ====
Sinagoghe, realizzate nell'area del ghetto sono tre: Scola tedesca, Scola Fanese, Scola italiana.
Chiesa Battista, realizzata in via Carlo Mayr agli inizi del Novecento è composta da una sala di culto e da una sala conferenze intitolata a M.L.King.


=== Architetture civili ===

Castello Estense (1385), viene considerato il monumento più rappresentativo della città ed è chiamato anche "Castello di San Michele" poiché la prima pietra è stata posata il 29 settembre, giorno appunto dedicato a San Michele. La costruzione, concepita inizialmente come fortezza militare, fu commissionata all'architetto Bartolino da Novara il quale, attorno alla già esistente Torre dei Leoni, costruì la nuova struttura dotata di mura difensiva e di altre tre torri. Nel 1476 Ercole I d'Este decise di stabilirsi nella fortezza la quale, attraverso numerose modifiche, assunse sempre di più la funzione di reggia signorile. La famiglia abbandonò così la precedente residenza del Palazzo Municipale e, a cominciare dal Cinquecento, intraprese i primi interventi di abbellimento del castello, in particolare con la sistemazione della "Via Coperta", un corridoio sopraelevato che unisce il Castello Estense al Palazzo del Municipio, all'interno della quale Alfonso I d'Este collocò i cosiddetti Camerini d'alabastro, ovvero delle sfarzose stanze contenenti importanti opere appartenute a Dosso Dossi, Tiziano e Antonio Lombardo.
Palazzo Municipale, rappresentò la prima dimora degli Este, costruito a iniziare dal 1245, assunse le dimensioni odierne verso il 1481; nel 1927 la facciata prospiciente la Cattedrale venne interamente ricostruita in stile neogotico. La costruzione presenta una forma rettangolare, edificata su quattro lati che danno su Piazza Cattedrale, Via Cortevecchia, Via Garibaldi e Piazza Savonarola. L'entrata principale del palazzo è posta di fronte al protiro del Duomo, chiamata "Volto del Cavallo", oltre alla quale sono presenti altre due entrate, la "Volta del Cavalletto" sulla Via Cortevecchia e il "Volto della Colombina" sulla Via Garibaldi. Il cortile interno del palazzo, una volta adibito a cortile ducale, ospita oggi la Piazza del Municipio dove campeggia lo "Scalone d'onore", ovvero un'imponente scalinata con cupola cinquecentesca. Dal palazzo è possibile raggiungere, tramite un varco posto in Via Garibaldi, il Giardino delle Duchesse, antico spazio all'aperto dedicato alle signore della corte Estense ed oggi ristrutturato, dopo anni di abbandono, ospita numerose manifestazioni culturali.

Palazzo dei Diamanti, è una delle strutture architettoniche di maggiore rilievo della città, importante sede espositiva di numerose mostre e della Pinacoteca Nazionale. La particolarità del monumento risiede negli 8.500 blocchi di marmo a forma di punta di diamante che, oltre a dare il nome al palazzo, rendono la struttura notevolmente articolata grazie alle diverse inclinazioni delle punte dei diamanti che riescono così a creare numerosi effetti di luci ed ombre. Il palazzo si trova al centro del "Quadrivio degli Angeli" ovvero l'intersezione generata da due importanti strade (Corso Ercole I d'Este e Corso Biagio Rossetti) sul cui incrocio vi si affacciano, oltre al Palazzo dei Diamanti, il Palazzo Prosperi-Sacrati e il Palazzo Turchi di Bagno. Tale opera architettonica, commissionata all'architetto Biagio Rossetti, prende il nome di Addizione Erculea, voluta da Ercole I d'Este, che valse alla città il riconoscimento da parte dell'UNESCO come Patrimonio dell'umanità.
Palazzo Turchi di Bagno, costituisce, insieme al Palazzo dei Diamanti e al Palazzo Prosperi-Sacrati, il "Quadrivio degli Angeli" nel pieno dell'Addizione Erculea costruita da Biagio Rossetti. Ospita oggi il Museo di paleontologia e preistoria Piero Leonardi, il Dipartimento di Risorse Naturali e Culturali della facoltà di Scienze dell'Università degli Studi di Ferrara e, nei suoi giardini, vi è presente l'Orto botanico dell'Università di Ferrara.

Palazzo Prosperi-Sacrati, rappresenta il più antico palazzo dell'Addizione Erculea, famoso per il suo imponente portale rinascimentale in tipico stile ferrarese, costituito da una piccola scalinata e due alte colonne che sorreggono un balconcino.

Palazzo Bevilacqua Costabili, importante dimora storica della città situato in Via Voltapaletto, ha ospitato la famiglia Bevilacqua che si trasferì da Verona a Ferrara in occasione delle nozze di famiglia. Di notevole importanza risulta la facciata, ornata da nicchie ritraenti volti di imperatori romani e decorazioni raffiguranti trofei militari. Il lavoro lo si fa attribuire a Giovan Battista Aleotti il quale lavorò, sempre a Ferrara, presso Palazzo Bentivoglio, caratterizzato da un simile apparato decorativo. Dopo lunghi restauri il palazzo fu riconsegnato alla città nel 2006 all'interno del quale hanno trovato luogo le aule e gli uffici della Facoltà di Economia dell'Università di Ferrara.
Palazzo Schifanoia, delizia cittadina, l'unica collocata in città oltre a quelle sparse per la provincia. Antica dimora di svago della famiglia estense il suo nome deriva dal significato di schivare la noia. Fu costruito nel 1385 per poi essere modificato e completato nel 1493 da Biagio Rossetti. Il palazzo è famoso per ospitare al suo interno il Salone dei Mesi, una fra le espressioni di affreschi cinquecenteschi italiani più rappresentative. L'opera fu voluta da Borso d'Este alla quale parteciparono i più importanti esponenti della scuola ferrarese come Francesco del Cossa ed Ercole de' Roberti.
Palazzo Costabili, chiamato generalmente Palazzo di Ludovico il Moro è situato in Via XX settembre, è sede del Museo archeologico nazionale. Si presume che tale costruzione sia stata fatta erigere per volere dell'allora duca di Milano, Ludovico il Moro, il quale decise di insediarsi a Ferrara per sfuggire alle minacce che gravavano sulla sua persona. L'opera, costruita dal 1495 al 1503, fu commissionata a Biagio Rossetti il quale concentrò tutta la particolarità del palazzo nel cortile d'onore interno caratterizzato da un portico con doppio ordine di arcate. All'interno del Museo archeologico sono contenuti numerosi manufatti appartenuti all'antica città etrusca di Spina.
Palazzo Bentivoglio, situato in via Garibaldi, fu edificato per volontà di Borso d'Este nel 1449 e ristrutturato nel 1585 ad opera di Cornelio Bentivoglio. L'imponente prospetto, riccamente decorato con bassorilievi marmorei araldici, armature, frecce, lance e bandiere è attribuito ad una collaborazione tra Pirro Ligorio e Giovan Battista Aleotti. All'interno si trovano pregevoli soffitti dipinti nel 500 dalla bottega dei Filippi.
Palazzo Roverella, edificato nel 1508 lungo l'attuale Corso Giovecca, fu commissionato da Girolamo Magnanini, cancelliere del Duca Alfonso I d'Este. Si tratta di una delle ultime opere realizzate da Biagio Rossetti, nella quale il maestro condensò pienamente la propria arte. Il fabbricato ebbe numerosi passaggi di proprietà, nel Settecento i Magnanini lo vendettero ai conti Roverella, passò poi ai conti Aventi alla fine dell'Ottocento ed infine al cav. Giuseppe Zamorani che lo diede in eredità al Circolo dei Negozianti, che ne è proprietario dal 1932. Palazzo Roverella, a differenza di altri edifici rossettiani, è stato abilmente concepito per una visione frontale e non angolare, pertanto la facciata è caratterizzata da un assoluto rigore geometrico determinato dagli elementi architettonici e dagli ornamenti in bassorilievo, tipici del linguaggio rinascimentale locale. Di particolare originalità sono le fineste addossatte come bifore alle lesene che scandiscono gli spazi verticalmente e la trifora timpanata che si apre al centro della facciata.
Palazzo Contrari, edificato nel XIII secolo sulla via omonima, all'angolo con via Canonica, in pieno centro cittadino. All’inizio venne dotato di una merlatura che crollò durante il sisma che colpì Ferrara nel 1570. Venne in seguito modificato, ma conserva ancora oggi un aspetto monumentale, anche grazie al bel portale bugnato in marmo. Nelle ampie stanze i soffitti sono a cassettoni rifiniti con oro e figure di pregevole fattura. Nell’intero edificio vi sono molti fregi risalenti al momento della sua edificazione.


==== Architetture novecentesche ====
A Ferrara dagli inizi del Novecento fino a pochi anni dopo la seconda guerra mondiale vi furono rilevanti interventi urbanistici voluti dal Comune per dare risalto e valore a quegli edifici cittadini ormai in rovina e non più agibili e per la ricostruzione dei quartieri su cui insisteva la fortezza abbattuta. Molta parte della riqualificazione moderna in varie aree della città fu affidata all'ingegnere Carlo Savonuzzi. Questi, tra gli anni venti e gli anni trenta, realizzò molte opere architettoniche, in stile razionalista, nell'ambito di quella che fu indicata in seguito come "Addizione Novecentista". Qui sono elencate alcune delle più importanti opere moderne del Novecento curate dall'ingegnere ferrarese:
Torre della Vittoria
Acquedotto
Complesso Boldini
Conservatorio Girolamo Frescobaldi
Museo di storia naturale
Palazzo dell'Aeronautica
Palazzo delle Poste
Scuola elementare Alda Costa


==== Teatro comunale di Ferrara ====
Il Teatro comunale di Ferrara costituisce il più importante teatro della città, costruito dal 1773 al 1797 e inaugurato l'anno successivo. Nonostante Ferrara

possedesse già numerosi teatri, la nobiltà ferrarese impose la necessità di un unico teatro cittadino fino a quando vennero scelti dal cardinale Borghese gli esecutori dell'opera ovvero Antonio Foschini e Cosimo Morelli. Il teatro iniziò così a prendere forma in un'area tranquilla e poco popolosa posta esattamente di fronte al Castello Estense. Ma nel 1778 con l'arrivo di un nuovo cardinale i lavori si arrestarono bruscamente a causa delle accuse di incompetenza e di scarsa efficienza che il cardinale attribuì all'operato degli esecutori. Dopo anni di liti e ritardi i lavori ripresero nuovamente per essere riaffidati ancora a Foschini e Morelli che realizzarono la costruzione ultimandola nel 1797 per essere poi inaugurata nel 1798 dall'opera Gli Orazi e i Curiazi di Domenico Cimarosa.


==== Teatro Nuovo ====
Il Teatro Nuovo è il secondo teatro della città per importanza, inaugurato nel 1926 dall'opera La cena delle beffe di Umberto Giordano. Fino a pochi anni fa la struttura veniva usata anche come cinema fino alla cessata attività di quest'ultimo avvenuta nel 2006.


==== Sala Estense ====
La Sala Estense sorge all'interno del Palazzo Municipale e in antichità veniva usata come chiesa per l'esposizione delle salme degli Este. In seguito alla sua chiusura trascorsero anni di inattività che adibirono la chiesetta alle funzioni più disparate. Negli anni venti del Novecento venne notevolmente modificata e utilizzata come sala cinematografica sino agli anni sessanta. Dopo quel periodo e sino ai giorni nostri è utilizzata per rappresentazioni teatrali, conferenze, concerti e manifestazioni. Spesso ospita la compagnia teatrale dialettale Straferrara.


=== Piazze ===


==== Piazza Trento e Trieste ====
Chiamata anticamente Piazza delle Erbe, Piazza Trento e Trieste rappresenta la più importante piazza della città, nonché il cuore centrale del centro storico ferrarese. Fu importante per avere rappresentato la sede di numerose istituzioni quali la Cattedrale, il Palazzo della Ragione, l'Oratorio di San Crispino e il Teatro Nuovo. La particolarità della piazza riesiede nel marciapiede lungo 120 metri e largo 12 chiamato "listone". Il luogo oggi ospita il mercato cittadino oltre a numerose manifestazioni culturali e bancarelle ambulanti in determinati momenti dell'anno.


==== Piazza Ariostea ====
Piazza Ariostea rientra nella grandiosa opera urbanistica attuata da Biagio Rossetti col nome di Addizione Erculea. È conosciuta per la sua forma ad anello con al centro la colonna su cui si trova la statua di Ludovico Ariosto e per ospitare le gare del Palio di Ferrara. Nelle vicinanze si ergono il palazzo Massari, il Palazzo Rondinelli e il Palazzo Strozzi-Bevilacqua.


==== Piazza del Municipio ====
L'odierna piazza ospitava il cortile interno del Palazzo Municipale, oggi è diventata una piccola piazza nel cuore della città, poco distante dai principali monumenti storici. È conosciuta per il suo maestoso scalone d'onore in marmo con cupola cinquecentesca. L'entrata principale per accedere alla piazza è posta di fronte al Duomo ed è chiamata Volto del Cavallo, il quale ospita sulla sommità due statue in bronzo di Niccolò III d'Este e di Borso d'Este.


==== Corso Martiri della libertà, già Piazza del Commercio ====

Il corso, che ha inizio da Piazza Cattedrale e termina nel Largo Castello, era denominato in passato Piazza del Commercio poiché vi avevano luogo la vendita delle derrate e degli animali. Sulla strada si affaccia il Palazzo Municipale, dotato nel 1503, per volontà di Ercole I d'Este, di un loggiato con colonne di marmo, distrutto da un incendio nel 1532. Su questa struttura, vi era una sala in cui si svolgevano le rappresentazioni teatrali, e dove Ludovico Ariosto recitava le sue Commedie. L'aspetto attuale dei prospetti è frutto dei restauri eseguiti nel 1739 dai fratelli Santini, per volontà di Francesco II d'Este duca di Modena e dall'architetto Galasso Alghisi che realizzò nel 1559 il porticato marmoreo voluto da Alfonso II d'Este verso Piazza Savonarola. Nel palazzo risiedevano le principesse estensi, vi si riuniva il Consiglio dei Dodici Sapienti, componenti il Magistrato Ducale, ed oggi vi ha sede il Sindaco. Antistante al Municipio sorge il Palazzo Arcivescovile, edificato nel 1718 dall'architetto romano Tommaso Mattei, su commissione dall'Arcivescovo di Ferrara, Card. Tomaso Ruffo. Questo edificio, arricchito da un imponente portale barocco, è raccordato all'antica sede vescovile quattrocentesca, edificata già a partire dal XII secolo, della quale rimane il prospetto su via Adelardi. Sul corso domina la Torre Marchesana del Castello Estense, sulla quale fu posto l'orologio nel 1600, precedentemente affisso sulla distrutta Torre del Rigobello e sulla Torre dei Leoni. Sul lato opposto si trova il Teatro Comunale, costruito fra il 1790 ed il 1797 dagli architetti Antonio Foschini, ferrarese e Cosimo Morelli, soprintendente alle Fabbriche Pontificie, attivo presso il Gran Teatro La Fenice di Venezia. Oltre il portico si accede alla Rotonda Foschini, ambiente interno scoperto, con pianta ellittica.


==== Piazza Savonarola ====

Piazza Savonarola si apre su Corso Martiri della Libertà a fianco del Castello Estense, è delimitata dalla Loggia dei Camerini del Palazzo Municipale e dalla Via Coperta che collega il Palazzo al Castello. Al suo centro si erge la statua del frate ferrarese Girolamo Savonarola, eseguita dallo scultore Stefano Galletti nel 1875. Comunica con Piazza Castello tramite i fornici della Via Coperta.


==== Piazzetta Sant'Anna ====
Inaugurata di recente dopo un lungo restauro, la piazzetta è adiacente ad una zona "nuova" della città, riqualificata negli anni trenta del Novecento, dopo l'abbattimento del vecchio ospedale. Dell'antico ospedale rimane oggi solamente il portale di accesso con annesso chiostro e porticato, recuperati dopo i lavori di restauro. Nelle vicinanze si trova la Cella del Tasso dove il poeta venne rinchiuso per pazzia.


==== Piazza Cortevecchia ====
Situata lungo l'omonima via, nelle vicinanze di Piazza Trento e Trieste e del Palazzo Municipale, la Piazza Cortevecchia fu in passato un luogo di continui cambiamenti e ricollocamenti di edifici fino a perdere il suo valore di piazza storica centrale. Oggi è adibita a parcheggio. A breve distanza dalla piazza, dalla vicina via Cortevecchia, è possibile accedere al caratteristico Vicolo dei Duelli di origini medievali.


=== Aree naturali ===


==== Parco Massari ====

Il parco Massari prende il nome dall'omonimo palazzo cinquecentesco, rappresenta il parco cittadino più frequentato dai ferraresi, dotato di una grande fontana circolare in prossimità dell'entrata principale e di numerosi sentieri pedonali. Il parco fu costruito nel 1780 dall'architetto Luigi Bertelli per il marchese Camillo Bevilacqua. Era anticamente dotato di sette imponenti varchi di accesso, dei quali tutt'oggi ne rimangono soltanto due, l'ingresso principale su Corso Porta Mare e un secondo che si affaccia su corso Ercole I d'Este; era inoltre famoso per il numero di statue che lo decoravano oltre alla grande quantità di piante e arbusti. Nel XIX secolo i conti Massari acquisirono il palazzo e ne modificarono il parco trasformandolo in un tipico giardino all'inglese. Attualmente in corrispondenza dell'ingresso principale sono visibili tre monumentali cedri del libano (Cedrus libani).
Curiosità - Sino agli anni settanta del secolo scorso, vicino all'ingresso principale su Corso Porta Mare, era presente un labirinto costruito con siepi, come nei giardini di alcune ville venete. In seguito tale labirinto è stato eliminato per problemi di sicurezza.


==== Orto botanico ====
L'orto botanico, situato in Corso Porta Mare, di fronte al Parco Massari, si deve alla tradizione ottocentesca di dotare ogni grande città universitaria di un orto botanico. Oggi l'orto botanico è parte integrante dell'Istituto di Botanica, che ha sede nel Palazzo Turchi di Bagno, ed è utilizzato per la conservazione, la cura e la ricerca da parte di professori e studenti delle Facoltà di Scienze dell'Università degli Studi di Ferrara, oltre ad essere meta di visitatori e turisti.


==== Parco Pareschi ====
Ḕ situato in Corso della Giovecca. In origine fu il giardino del Palazzo di San Francesco, costruito nella seconda metà del XV secolo da Pietro Benvenuti degli Ordini e successivamente ampliato da Biagio Rossetti. Divenne poi il giardino del Palazzo di Renata di Francia, oggi sede dell'Università di Ferrara. A metà del XIX secolo la famiglia Pareschi lo acquisì, dopo che in passato era stato usato come semplice orto, trasformandolo in un giardino all'inglese.
Negli ultimi anni, durante i mesi estivi, il parco viene utilizzato, grazie anche alla sua posizione centrale facilmente raggiungibile, come cinema all'aperto e d'estate vi si svolge una rassegna cinematografica.


==== Parco Urbano ====
Il Parco Urbano Bassani era un tempo riserva di caccia e svago degli Estensi, e costituiva anche un'importante area per il controllo e la difesa della città. Era accessibile direttamente dal Castello Estense percorrendo tutto corso Ercole I d'Este ed attraversando la famosa Porta degli Angeli, inaugurata nel 1492 e chiusa ufficialmente nel 1598, quando gli Estensi trasferirono la loro corte a Modena (in realtà fu percorribile in periodi alterni sino al 1700). Oggi vi si accede con un varco aperto nella mura, in corrispondenza dei Rampari di Belvedere, attraverso via Azzo Novello. Il Parco si estende a nord dalle mura cittadine e nei progetti dovrebbe spingersi sino al Po, occupando di fatto un'area enorme attualmente utilizzata per l'agricoltura e, vicino al Po, a Pontelagoscuro, dai resti di insediamenti industriali (ex zuccherificio).
La parte del parco oggi realizzata lo rende la più grande area verde fuori dalle mura della città, dotata di attrezzature, piste ciclabili, laghetto ed ampie aree a prato. Ospita nel periodo a cavallo tra luglio/agosto la manifestazione musicale High Foundation e in settembre la manifestazione del Ferrara Balloons Festival. Rientrano nei suoi confini il Centro Natatorio Comunale di Via Riccardo Bacchelli, con piscina coperta e scoperta, la sede del CUS Ferrara Golf, gli impianti sportivi della facoltà di Scienze Motorie dell'Università degli Studi di Ferrara ed il Campeggio Comunale Estense, tutti in Via Gramicia.


==== Altre zone verdi ====
Molto importante è il polmone verde costituito dalla cerchia delle mura cittadine, utilizzate da praticanti di sport amatoriali o per semplici passeggiate. In alcune zone si amplia notevolmente, e forma veri e propri parchi, come succede ad esempio nella zona alla fine di Via XX settembre, in Viale Alfonso d'Este, zona del Montagnone, oppure nella zona di Viale 4 novembre, un tempo Cittadella, cioè zona fortificata di cui sono visibili ancora i poderosi bastioni esterni.
Nella stessa zona della cittadella si trova la zona dell'acquedotto, poi ci sono i Giardini della Stazione, i giardini di Viale Cavour e il verde di Piazza Ariostea. A Ferrara poi si può ancora scoprire, entro le mura cittadine, uno scorcio incredibile, inatteso. Se dalla zona di Piazza Ariostea si percorre Via Folegno e poi Via delle Erbe, ci si trova, apparentemente, in campagna. Da non dimenticare infine i numerosissimi giardini privati che si trovano nascosti tra le mura degli antichi palazzi medievali e rinascimentali.


== Società ==


=== Evoluzione demografica ===
Abitanti censiti

Comuni italiani per popolazione


=== Etnie e minoranze straniere ===
Secondo i dati ISTAT al 1º gennaio 2015 la popolazione straniera residente era di 12.586 persone . Le nazionalità maggiormente rappresentate erano:
Ucraina, 1.942
Romania, 1.938
Moldavia, 1.538
Albania, 1.104
Marocco, 904
Cina, 746
Nigeria, 556
Pakistan, 510
Camerun, 436
Tunisia, 384


=== Lingue e dialetti ===
Nella città ed in provincia, oltre all'italiano, è parlato il dialetto locale (ferrarese o, in dialetto, frarés), simile nella grammatica agli altri dialetti emiliani, ma con accento ed inflessioni del tutto proprie ed influenze semantiche dal vicino Veneto. Il ferrarese è parlato anche in alcune zone limitrofe del basso Polesine e dell'Oltrepò Mantovano. I dialetti parlati a Copparo, Bondeno o Argenta differiscono dal ferrarese cittadino ed al contempo sono leggermente diversi tra loro. Un caso a parte è invece Comacchio e la sua zona valliva, dove si parla un dialetto marcatamente differente dal ferrarese e considerato pertanto dialetto a sé.
Alcuni termini e regole grammaticali del dialetto ferrarese sono simili o del tutto uguali alle regole francesi: ad esempio, l'uso del soggetto è sempre obbligatorio; nella forma riflessiva la particella riflessiva precede il verbo; nelle forme interrogative si applica l'inversione soggetto/verbo. Tali analogie, comuni per altro a quasi tutti i dialetti dell'Italia Settentrionale, vengono da molti erroneamente ricondotte alle dominazioni straniere dei secoli passati.


=== Religione ===
La maggioranza della popolazione è di rito cattolico; il comune rientra nell'Arcidiocesi di Ferrara-Comacchio ed è suddiviso in 68 parrocchie.
Altra confessione cristiana presente è quella evangelica, presente dalla Riforma. Fra i suoi personaggi storici più famosi sono da ricordare: Renata di Francia, duchessa di Chartres, Montargis e Ferrara; Fanino Fanini e Olimpia Morata. Le comunità principali sono quattro:
Chiesa Battista UCEBI;
Chiese Battista Riformata Chiese Evangeliche Riformate Battiste in Italia;
Chiesa Pentecostale Assemblee di Dio in Italia;
Chiesa Evangelica Cinese in Italia;
Grande importanza ha la presenza della comunità ebraica. Ferrara è sede di una sinagoga ubicata nell'ex ghetto ebraico.
Sono presenti anche altri gruppi religiosi come i Testimoni di Geova.
Sono presenti due diverse comunità di cattolici tradizionalisti non riconosciute dalla Chiesa cattolica e quindi del tutto indipendenti dall'Arcidiocesi di Ferrara-Comacchio. La Fraternità sacerdotale San Pio X, fondata da mons. Marcel Lefebvre, ha la sua sede nell'Oratorio Sant'Ignazio di Loyola in Via Carlo Mayr n. 211. Nella suddetta cappella viene officiata la S. Messa tridentina tutte le domenica e nelle altre feste di precetto alle ore 10.30. L'Istituto Mater Boni Consilii, di orientamento sedevacantista, ha la sede ad Albarea, nella Chiesa San Luigi in Via Pacchenia, n. 47 (Sante Messe: ogni domenica alle ore 17,30, tranne la 3ª del mese alle ore 11,30).


== Cultura ==


=== Istruzione ===


==== Biblioteche ====
Biblioteca comunale Ariostea - Palazzo Paradiso
Biblioteca Comunale Giorgio Bassani
Biblioteca Comunale Gianni Rodari
Biblioteca Comunale Aldo Luppi
Biblioteca Comunale Dino Tebaldi, San Giorgio


==== Scuole ====
La scuola elementare Alda Costa costruita negli anni trenta del Novecento dall'ingegnere Carlo Savonuzzi al quale fu affidato l'incarico di riedificare sul territorio dell'ex nosocomio cittadino Sant'Anna, situato in Via Previati, abbattuto nei medesimi anni. La scuola risulta essere un edificio piuttosto singolare, costruito in cotto e caratterizzato da un'alta torre con relativo orologio, il tutto decorato da interventi geometrici e dall'uso del cemento a vista. Altro edificio scolastico di spicco risulta la Villa Revedin, oggi scuola elementare Ercole Mosti, fatta erigere nel 1738 da Francesco III d'Este. Successivamente il luogo venne acquistato dai conti Revedin ai quali rimane fino al 1928 quando venne comprata dal Comune per adibirla a scuola.
Il Liceo classico "Ludovico Ariosto", fondato il 3 dicembre 1860 e a lungo situato in via Borgo dei Leoni presso gli ambienti dell'antica scuola gesuita, dal 1976 ha sede in via Arianuova. La struttura, interamente costruita al pian terreno e dotata di un ampio cortile interno, è stata realizzata dall'architetto Carlo Melograni. Nel 2002 è stata inaugurata la nuova ala della scuola, su tre piani. Il Liceo ospita alcuni spazi museali permanenti: Strumentaria, in cui si trovano esposti più di duecento strumenti ed apparecchi scientifici dell'antico Gabinetto di Fisica dell'istituto, Naturalia, esposizione delle collezioni naturalistiche dell'antico Gabinetto di Storia Naturale della scuola, e Historica, mostra di documenti che ripercorre la storia del Liceo a partire dalla sua fondazione.
Dal 22 aprile 2005, all'interno del giardino del Liceo si trova il laboratorio didattico di archeologia "Nereo Alfieri". Fra gli studenti celebri del Liceo "Ariosto" vanno ricordati Giorgio Bassani, Michelangelo Antonioni (che tuttavia non vi ottenne il diploma), Roberto Pazzi, Vittorio Sgarbi e Lanfranco Caretti, nonché la giornalista e conduttrice televisiva Daria Bignardi e l'ex sindaco di Ferrara Gaetano Sateriale. Oltre al Liceo classico, è presente anche il Liceo scientifico, che prese il nome dal fisico Antonio Roiti; tra gli studenti si ricorda Dario Franceschini.


==== Università ====

L'Università degli Studi di Ferrara è una delle quattro università presenti in Emilia-Romagna e una fra le più importanti d'Italia tanto da ricoprire il 7º posto fra le migliori università italiane. La Facoltà di Architettura, in oltre, si colloca al primo posto delle classifiche CENSIS dal 2001.
L'Università di Ferrara è stata fondata dal marchese Alberto V d'Este nel 1391 su concessione di Papa Bonifacio IX. L'ateneo ferrarese ospita oggi più di 20.000 studenti iscritti alle numerose facoltà ferraresi:
Facoltà di Architettura
Facoltà di Economia
Facoltà di Farmacia
Facoltà di Giurisprudenza
Facoltà di Ingegneria
Facoltà di Medicina e Chirurgia
Facoltà di Scienze
Facoltà di Lettere e Filosofia
È inoltre presente il conservatorio Girolamo Frescobaldi, eretto da Carlo Savonuzzi nella stessa area occupata in passato dall'ex ospedale cittadino, a pochi passi dalla scuola "Alda Costa".


==== Musei ====


===== Museo della cattedrale =====
Il Museo della cattedrale ha sede nella ex chiesa di San Romano, a pochi passi dalla Cattedrale, qui sono contenute opere provenienti da essa che spaziano dall'Alto medioevo all'Ottocento L'edificio adibito a museo gode ancora oggi dell'antico chiostro attorno al quale sono collocate alcune sale espositive oltre alla biglietteria. Il monastero di San romano ha origini molto antiche infatti la prima costruzione risale al IX sec, la chiesa attuale è datata alla fine del Trecento, in essa infatti si riconosce ancora la tipica struttura chiesastica gotica. Il monastero divenne molto importante tanto da concedere nel 1135 il terreno per costruire l'attuale cattedrale. Ancora oggi a Ferrara persiste il detto "Al dòm al và in prèst da San Rumàn" che viene usato quando una persona che è ritenuta essere più ricca va a chiedere soldi a una persona ritenuta essere più povera.


===== Cella del Tasso =====
Sono gli ambienti in cui vi venne rinchiuso Torquato Tasso per presunta pazzia. La cella si trova nei sotterranei degli ex edifici del nosocomio cittadino Sant'Anna, demolito negli anni trenta del Novecento. Del vecchio ospedale rimane oggi solo l'entrata sotto la quale si trova la cella del poeta. Il complesso è stato oggetto di un recente importante restauro.


===== Museo Giovanni Boldini =====
Il Museo Giovanni Boldini trova spazio nel signorile palazzo Massari. Le sale espongono numerosi materiali appartenuti al pittore, dagli schizzi e bozzetti agli strumenti di lavoro, donati al museo dalla moglie del Boldini.


===== Museo dell'Ottocento =====
Collocato nel piano nobile del palazzo Massari, il Museo dell'Ottocento raccoglie le principali opere dei più rappresentativi artisti ferraresi dell'Ottocento oltre che a raccolte di soggetti a carattere religioso, letterario e storico.


===== Museo d'arte moderna e contemporanea Filippo de Pisis =====
Il piano terra del palazzo Massari ospita invece le sale del Museo d'arte moderna e contemporanea Filippo de Pisis dedicate all'artista ferrarese Filippo de Pisis oltre che ai principali esponenti dell'arte del XX secolo, sia ferraresi e sia provenienti da altre città.


===== Padiglione d'arte contemporanea =====
Il giardino interno del palazzo Massari viene adibito al "PAC" (Padiglione d'Arte Contemporanea) costituito da due architetture sobrie simmetriche dove si collocano in una le opere della galleria in deposito mentre nell'altra le esposizioni temporanee dedicate ad artisti nazionali ed internazionali.


===== Ermitage Italia =====
Nel 2007 il Castello Estense divenne sede della Fondazione Ermitage Italia, rendendo Ferrara la quinta città al mondo a legare il proprio nome a quello del Museo dell'Ermitage di San Pietroburgo. La prima mostra organizzata dalla fondazione fu quella dedicata al pittore ferrarese Benvenuto Tisi da Garofalo.
Nell'ottobre 2013 la Fondazione venne trasferita a Venezia.


===== Museo di storia naturale =====
La sede del Museo di storia naturale, in Via De Pisis, è ubicata in una moderna costruzione risalente agli anni trenta del Novecento, costruita sugli antichi resti dell'ex ospedale cittadino, demolito nei medesimi anni. L'edificio, costruito in stile razionalista da Carlo Savonuzzi, contiene numerose sezioni dedicate alla zoologia, alla paleontologia ed alla etnografia.


===== Museo ebraico =====
Il museo ebraico trova collocazione nell'antico ghetto della città. Al suo interno si possono visitare le tre sinagoghe, due delle quali ancora utilizzate per le funzioni religiose, oltre che a numerosi oggetti antichi e alcuni documenti esposti che ripercorrono la storia della comunità ebraica ferrarese.


===== Museo di paleontologia e preistoria "Piero Leonardi" =====
Il Palazzo Turchi di Bagno, all'incrocio fra Corso Ercole I d'Este e Corso Biagio Rossetti, ospita le sale del museo di paleontologia e preistoria Piero Leonardi, gestito dal Sistema Museale di Ateneo dell'Università di Ferrara e attualmente chiuso al pubblico a causa degli eventi sismici di Maggio 2012. Le aree destinate alle esposizioni sono quattro, dedicate alla geologia, alla paleontologia dei vertebrati e degli invertebrati e alla preistoria.


===== Centro di documentazione del mondo agricolo ferrarese =====
Collocato in un antico casolare ristrutturato, il Centro di documentazione del mondo agricolo ferrarese racconta l'evolversi della realtà agricola della provincia di Ferrara fra la fine dell'Ottocento e gli inizi del Novecento, attraverso ricostruzioni di vecchi ambienti e con l'esposizione di antichi attrezzi agricoli.


===== Museo del modellismo storico =====
La piccola area espositiva del museo del modellismo storico, situata a Voghiera, ospita oggetti storici antichi, mezzi civili e militari, una raccolta di uniformi militari, soldatini, un grande plastico con trenino elettrico, auto da corsa e un laghetto nel quale fare navigare i modelli di navi.


=== Media ===


==== Radio ====
Rete Alfa rappresenta l'unica emittente radiofonica ufficiale di Ferrara e provincia, fondata nel 1977 fa parte del gruppo editoriale "Radio Estense Informazioni". Il target dell'emittente è quello di un pubblico giovane-adulto, trasmettendo musica prevalentemente contemporanea ma con molti programmi dedicati alle canzoni del passato. Rete Alfa trasmette inoltre le telecronache delle principali squadre cittadine quali la SPAL per il calcio e Basket Club Ferrara per la pallacanestro.


==== Stampa ====
La Nuova Ferrara
il Resto del Carlino - Edizione di Ferrara
il Corriere Padano - Edizione di Ferrara
estense.com - Quotidiano online di Ferrara


==== Televisione ====
Telestense è la televisione principale della città estense, nata nel 1976 gode di un ricco palinsesto incentrato principalmente al territorio provinciale e regionale anche se negli ultimi tempi si avvale della presenza del Tg2000 della rete nazionale TV2000. Telestense diffonde notizie provenienti sia dalla città e dalla sua provincia e sia dalla provincia di Rovigo, di cui rappresenta la televisione ufficiale trasmettendo programmi dedicati alla città rodigina. Il segnale di Telestense copre buona parte dell'Emilia-Romagna e parte della Lombardia e del Veneto nelle province di Bologna, Ravenna, Modena, Mantova, Verona, Padova e Venezia. Altre reti televisive che coprono il territorio estense sono Telecentro, Telesanterno e Canale Italia.


=== Cucina ===
Ferrara possiede un discreto numero di piatti tipici locali aventi una tradizione antica risalente all'epoca medioevale, ma la sua cucina è stata soggetta alle influenze culinarie provenienti dalla cucina emiliana. Un tipico primo piatto ferrarese è costituito dai cappellacci, grandi tortelli con ripieno di zucca violina. Molto diffusi e radicati anche nel ferrarese risultano i cappelletti in brodo e i passatelli. Altro piatto tradizionale è il pasticcio di maccheroni, nelle due versioni, dolce (ricoperto di pasta frolla) e salato (ricoperto di pasta sfoglia).
Un ruolo significativo nella cucina locale ha la salama da sugo, un insaccato di carni di maiale tipico della zona, cotta e servita con purè di patate o zucca o fredda d'estate con il melone, il salame all'aglio e piatti di pesce a base di anguille diffusi soprattutto nella zona di Comacchio. Per quanto riguarda i dolci, spiccano il pampapato, tipico della città, la zuppa inglese molto diffusa nel ferrarese e nel bolognese, e la tenerina, torta al cioccolato caratteristicamente bassa e morbida. Per i vini si segnala invece il Bosco Eliceo Sauvignon. La famosa coppia ferrarese, il tipico pane cittadino, è stato insignito del marchio IGP. Tra le produzioni orticole tipiche della provincia può infine essere segnalato l'aglio di Voghiera.


=== Persone legate a Ferrara ===
Sono numerose e varie le personalità di ogni epoca che a Ferrara sono nate, hanno vissuto a lungo o comunque hanno operato significativamente e hanno stabilito dei saldi rapporti con la città, il suo spirito e i suoi ruoli.


=== Eventi ===
La città è stata scelta da diversi registi italiani e stranieri nella quale trovano ambientazione fra l'altro Ossessione di Luchino Visconti del 1942, Cronaca di un amore di Michelangelo Antonioni del 1950, La lunga notte del '43 di Florestano Vancini del 1960, Il giardino dei Finzi-Contini di Vittorio De Sica del 1970, Al di là delle nuvole di Antonioni con Wim Wenders del 1995, Il mestiere delle armi di Ermanno Olmi, 2001 e, di recente, la serie televisiva Nebbie e delitti con Luca Barbareschi.
Nel settecentesco Teatro Comunale vi sono stagioni di danza, di concerti di musica classica, teatro e lirica. Presso la sede del Jazz Club Ferrara nel Torrione di S.Giovanni (bastione rinascimentale parte del complesso della cinta muraria della città) dà vita a una stagione concertistica di alto livello tanto da fargli vincere il titolo di miglior Jazz Club Italiano del 2010 (concorso indetto dalla rivista di settore Jazzit). Inoltre ogni anno, tra Giugno e Luglio, Ferrara ospita in Piazza Castello l'evento musicale "Ferrara sotto le stelle". A Ferrara si svolge inoltre il più antico Palio d'Italia e del mondo durante l'ultima domenica di maggio e rappresenta una tappa storica della Mille Miglia.
Grazie a questi importanti eventi la città ha subito una notevole riscoperta da parte di pubblico e turisti, per merito delle numerose manifestazioni che nel corso del tempo hanno assunto un'importanza sempre più internazionale.


==== Il Palio ====
Il palio si svolge l'ultima domenica di maggio in Piazza Ariostea al quale prendono parte otto contrade formate dai quattro antichi rioni all'interno delle mura e dai quattro borghi esterni alla città. Ufficializzato nel 1279 le cronache ferraresi riportano l'esistenza di festeggiamenti e giochi già a partire dal 1259 quando gli Este escono vittoriosi dalla guerra disputata con Ezzelino III da Romano, comandante delle truppe imperiali. Il Palio fu riproposto a Ferrara nel 1933, in concomitanza con la Mostra del Quattrocento ferrarese, per volere del ras Italo Balbo.


==== Vulandra Festival degli Aquiloni (International Kite Festival) ====
Manifestazione-festival internazionale degli aquiloni che nel 2009 ha festeggiato la sua 30ª edizione, si svolge al parco Bassani tra il 23 aprile, festa di San Giorgio (patrono di Ferrara) e il 25 aprile: festa della liberazione.


==== Ferrara Buskers Festival ====
Ferrara ospita ogni anno, nell'ultima settimana di agosto, il Ferrara Buskers Festival, evento di arte di strada ideato da Stefano Bottoni nel 1987 e inaugurato l'anno seguente.


==== Ferrara Balloons Festival ====
A Ferrara, nel Parco Urbano G. Bassani in settembre, si svolge dal 2005 il più grande Festival di mongolfiere d'Italia e uno dei più importanti in Europa, il Ferrara Balloons Festival, un gigantesco evento dedicato al mondo dell'aria. Nel 2013 i visitatori sono stati oltre 100.000


==== Ferrara Sotto le Stelle ====
A Ferrara dal 1996 si svolge il festival musicale Ferrara Sotto le Stelle divenuto e riconosciuto nel corso degli anni come una delle manifestazioni artistiche più importanti d'Italia. Il palco dei concerti ha ospitato nella suggestiva locazione di Piazza del Castello, nel pieno centro storico cittadino, importanti nomi della musica mondiale contemporanea e artisti non ancora conosciuti a livello internazionale, alcuni di essi esibendosi nell'unica data italiana, spaziando fra i più variegati generi musicali. Il festival, che si svolge in estate fra i mesi di giugno e luglio, ha ospitato nell'edizione 2007, fra gli altri, Arcade Fire, Arctic Monkeys e The Coral. Per l'edizione 2008 si sono esibiti nell'unica data italiana Franz Ferdinand e Interpol rispettivamente sabato 12 luglio e martedì 15 luglio.


==== Internazionale a Ferrara ====
Nella città estense nel 2007 si è tenuto il primo festival di giornalismo organizzato dalla rivista di informazione Internazionale dal titolo Internazionale a Ferrara della durata di tre giorni (5, 6 e 7 ottobre) registrando una presenza di oltre 17.000 persone. Il festival, rivelatosi un inaspettato successo, è tornato per l'edizione 2008 nei giorni 3, 4 e 5 di ottobre, registrando 32.000 presenze.


==== Città Territorio Festival ====
Dal 17 al 20 aprile 2008 si è tenuta la prima edizione di "Città Territorio Festival", una manifestazione divulgativa in cui si discute del concetto di città e del suo territorio, della periferia e dell'area metropolitana attraverso la partecipazione di professionisti nel settore dell'architettura, della mobilità, dell'economia, della filosofia e dell'urbanistica, mettendo in relazione Ferrara, la prima città moderna d'Europa, con il suo territorio attuale e confrontandola con le grandi metropoli mondiali come New York, Londra, Parigi o Berlino. Visto il forte richiamo di pubblico il festival farà ritorno per l'edizione 2009.


== Geografia antropica ==


=== Urbanistica ===
La struttura urbana di Ferrara ha avuto il suo momento di maggiore svolta durante il IX secolo quando dalla piccola area abitata di Voghenza la popolazione si è trasferita a causa delle invasioni barbariche nell'isola situata sul Po, creata dai due rami del fiume quali il Volano e il Primaro. Qui vi nacque il Borgo San Giorgio che rappresentò la prima area urbana di Ferrariola e dove venne spostata la sede vescovile nella Basilica di San Giorgio fuori le mura. In breve il centro abitato si spostò sulle sponde del Po dove si estendeva un vasto territorio sul quale fu edificata la Ferrara medioevale. Lungo il tragitto cittadino del Po era presente la cosiddetta Via delle Volte, presente ancora oggi e conosciuta con tale nome, mentre dalla Piazza delle Erbe, l'attuale Piazza Trento e Trieste, partiva una via detta dei Sabbioni che collegava la città al Borgo San Giorgio.
Il tessuto urbano della città contemporanea può essere suddiviso in due parti distinte attraverso il confine segnato dall'asse viario di Corso della Giovecca e Viale Cavour, il quale taglia nettamente la città in due unendo il lato est delle mura al lato ovest:
a sud vi è la città medioevale antica composta dal Castello Estense, dalla Cattedrale e dal Borgo San Giorgio;
a nord vi è invece la città nuova rinascimentale caratterizzata dall'Addizione Erculea.
Nel 1492 vi fu la più importante opera urbanistica che vide Ferrara diventare successivamente la prima città moderna d'Europa ovvero l'Addizione Erculea voluta dal duca Ercole I d'Este ed attuata dall'architetto Biagio Rossetti. Tale monumentale opera sancì la costruzione di un insieme di palazzi ed aree verdi collegate fra loro attraverso un preciso schema di strade. In particolare questo schema, che si basava sul progetto romano del cardo e del decumano, era caratterizzato da:
un asse viario che partiva dal Castello Estense e raggiungeva la Porta degli Angeli (sud-nord);
un asse viario che collegava le due porte principali della città, la Porta a Mare e la Porta a Po (est-ovest).
All'incrocio di queste due strade Rossetti vi collocò il Quadrivio degli Angeli formato dal Palazzo dei Diamanti, Palazzo Prosperi-Sacrati e Palazzo Turchi di Bagno.
A partire dagli anni venti del Novecento a Ferrara si ebbe una riqualificazione urbanistica, definita Addizione Novecentista, voluta dall'amministrazione comunale per ridare nuova veste a varie aree della città grazie alla costruzione di edifici seguendo lo stile razionalista, ed annovera tra i suoi artefici più importanti l'architetto Carlo Savonuzzi.


=== Frazioni ===

Aguscello, Albarea, Baura, Boara, Bova di Marrara, Casaglia, Cassana, Chiesuol del Fosso, Cocomaro di Cona, Cocomaro di Focomorto, Codrea, Cona, Contrapò, Corlo, Correggio, Denore, Focomorto, Fondo Reno, Fossa d'Albero, Fossanova San Biagio, Fossanova San Marco, Francolino, Gaibana, Gaibanella, Gorgo, Malborghetto di Boara, Malborghetto di Correggio, Marrara, Monestirolo, Montalbano, Parasacco, Pescara, Pontegradella, Pontelagoscuro, Porotto, Porporana, Quartesana, Ravalle, Sabbioni, San Bartolomeo in Bosco, San Martino, Sant'Egidio, Spinazzino, Torre Fossa, Uccellino, Viconovo, Villanova, Gallo.


=== Circoscrizioni comunali ===
Le Circoscrizioni di Ferrara sono le diverse aree del territorio comunale secondo le quali sono stati raggruppati i numerosi quartieri della città affinché il Comune sia in grado di saper meglio gestire il territorio e di coglierne i problemi più rilevanti o le opere infrastrutturali da attuare al loro interno. Le circoscrizioni di Ferrara sono dotate di una propria sede comunale ubicata all'interno dell'area stessa e sono suddivise in otto territori, ognun