Le Demospongiae (Sollas, 1885) dette anche spugne silicee o spugne cornee, rappresentano la classe più vasta del phylum Porifera, comprendendo il 95% delle specie note, tra cui le familiari spugne da bagno.


== Descrizione ==
Diffuse in tutti i mari ed a tutte le profondità (esiste anche una famiglia d'acqua dolce), presentano spicole silicee a 1 o 4 raggi (mai 6), oppure combinazioni reticolate di spicole silicee e spongina, oppure complessi fibrosi di sola spongina. Le spicole silicee costituiscono delle vere e proprie fibre ottiche naturali, il che fa ipotizzare un ruolo di queste strutture nel successo evolutivo delle spugne silicee rispetto a quelle calcaree.
Molto variabili nella forma del corpo, si presentano tuttavia solo nel modello strutturale leucon, il più complicato, spesso cilindrico od irregolare.
Le dimensioni possono variare da pochi mm sino ai 2 m di diametro degli esemplari più grandi.
Molte specie possiedono cellule ameboidi specializzate nell'attacco chimico, secernenti sostanze erosive che sciolgono il calcare, permettendo alle cellule dell'animale di penetrare nelle rocce o sulle conchiglie ancorandosi saldamente.


== Riproduzione ==
Si riproducono per gemmazione e per via sessuale, producendo una larva completamente cigliata nota come parenchimella (l'anfiblastula è più rara).


== Sistematica ==
In passato le Demospongie venivano suddivise in 3 sottoclassi: Ceractinomorpha, con macrosclere monassone e microsclere variabili, mai stellate, con abbondante spongina, Tetractinomorpha, con macrosclere tetrassone e monassone e microsclere spesso stellate, ed Homoscleromorpha.
Le tre sottoclassi sono risultate in realtà dei raggruppamenti parafiletici e pertanto oggi non vengono più considerate valide.
Fanno parte della classe Demospongiae i seguenti ordini:
Agelasida Verrill, 1907
Astrophorida Sollas, 1887
Chondrosida Boury-Esnault & Lopès, 1985
Dendroceratida Minchin, 1900
Dictyoceratida Minchin, 1900
Hadromerida Topsent, 1894
Halichondrida Gray, 1867
Halisarcida Bergquist, 1996
Haplosclerida Topsent, 1928
Homosclerophorida Dendy, 1905
Lithistida Schmidt, 1870
Poecilosclerida Topsent, 1928
Spirophorida Bergquist & Hogg, 1969
Verongida Bergquist, 1978
Verticillitida Termier & Termier, 1977


=== Alcune specie ===
