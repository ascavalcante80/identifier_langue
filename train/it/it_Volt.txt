Il volt (simbolo: V) è l'unità di misura derivata SI del potenziale elettrico e della differenza di potenziale.
Ha questo nome in onore di Alessandro Volta, che nel 1800 inventò la pila voltaica, la prima batteria elettrochimica. Negli anni 1880, l'International Electrical Congress (Congresso Elettrico Internazionale), ora International Electrotechnical Commission (IEC), approvò il volt come unità di misura della forza elettromotrice.
Il modo corretto di scrivere volt è con la lettera iniziale minuscola, tranne quando secondo le regole grammaticali si debba scrivere una parola con la maiuscola iniziale; allo stesso modo è da ritenersi errato scrivere o dire volts al plurale (in quanto questa è una regola grammaticale anglofona), rimanendo invece la parola invariata. In epoca fascista si usava la parola volta.
Tra due punti A e B, appartenenti a uno spazio sede di un campo elettrico di tipo conservativo, c'è una differenza di potenziale PB - PA pari a 1 V se per portare una carica positiva di 1 C dal punto A al punto B è necessario compiere un lavoro positivo di 1 J o, equivalentemente, se nello spostamento da A a B della carica di 1 C il campo elettrico compie su di essa un lavoro di −1 J.
Moltiplicando la differenza di potenziale, in volt, per l'intensità della corrente, in ampere, quantità di carica in coulomb che passa nell'unità di tempo in s, si otterrà la potenza, in W (potenza = lavoro fatto nell'unità di tempo dal campo elettrico). Volendo fare un'analogia con i sistemi idraulici, si può pensare alla situazione in cui si lasci cadere una quantità d'acqua da una certa altezza: la differenza di potenziale sarebbe rappresentativa dell'altezza dalla quale l'acqua scende