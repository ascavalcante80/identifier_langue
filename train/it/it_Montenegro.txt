Il Montenegro (in montenegrino: Crna Gora, Црна Гора) è uno Stato europeo situato nella penisola balcanica e che si affaccia sul mare Adriatico. Confina con Serbia, Kosovo (territorio conteso), Albania, Croazia, Bosnia ed Erzegovina.
Fino al 2 giugno 2006 la Repubblica del Montenegro è stata unita alla Repubblica di Serbia con il nome di Serbia e Montenegro. Dal 3 giugno 2006 il Montenegro è diventato uno Stato indipendente, proclamato a seguito del referendum sull'indipendenza del 21 maggio 2006. È membro dell'ONU. Il 2 dicembre 2015 ha ricevuto un invito ufficiale ad aderire alla NATO per diventarne il 29° membro.
Conta 672.180 abitanti e una superficie di 13.812 km², la densità di popolazione è di 48 ab./km². La capitale è Podgorica.


== Origine del nome ==
Il nome fa riferimento al colore scuro e intenso delle foreste che un tempo coprivano le Alpi Dinariche, così come era possibile vederle dal mare. Nella maggior parte delle lingue indoeuropee non slave si è affermata la dizione veneta introdotta dai Veneziani.
Un'altra tesi suggerisce che il nome Montenegro derivi dal nome dalla famiglia imperiale bizantina dei Comneno. Si trasformò, in ogni caso, dopo l'avvento della dinastia dei Cernetic, Crnojević, o Cernojević (= Neri) in Cernagora o Crnagora (= Montenegro). Prima dei Cernetic, la nazione balcanica si chiamava Principato di Zeta (vedi al riguardo e circa la storica forma cognominale, ad esempio, la voce "Cernetic Principi di Montenegro, Serbia e Macedonia" nel volume Grb Srbije, razvoj kroz istoriju (Lo stemma della Serbia attraverso la storia) di Milic Milicevic, ed. Sluzbeni Glasnik, Belgrado 1995, e altri). Un'altra tesi ancora fa derivare il nome dal fatto che ancora in epoca medievale l'area fosse abitata da popolazioni romanze, dette appunto nigri latini, che nel passare dei secoli si slavizzarono, come avvenuto anche in altre aree della ex-Jugoslavia (cfr. morlacchi).


== Storia ==
Nel Medioevo il Montenegro, denominato Zeta, fu un principato serbo indipendente a capo del quale si avvicendarono numerose dinastie e numerosi governanti.
Quando i Turchi conquistarono i Balcani nel XV secolo, anche il Montenegro cadde sotto il loro dominio diretto, con l'eccezione della parte costiera (denominata Albania Veneta) che, dal 1420 al 1797, rimase stabilmente in mano alla Repubblica di Venezia, mantenendo anche legami e caratteristiche veneziane tuttora presenti.
Alla fine del XVII secolo i Turchi subirono numerose sconfitte per opera dell'Austria. L'indebolimento dell'Impero ottomano permise al Montenegro di ottenere una certa autonomia. Divenne un paese tributario dell'Impero Ottomano governato dai propri principi-vescovi (che avevano il titolo di "vladica"). Questi vladica, per quanto riguarda la loro funzione religiosa, erano metropoliti dipendenti dal Patriarcato Serbo-Ortodosso. Da allora i vladica divennero ereditari nella dinastia Petrović Njegoš.
Nel corso dell'Ottocento si ebbero varie guerre turco-montenegrine, attraverso le quali il piccolo Stato riuscì ad allargare i propri confini.
Nel 1852 il vladica, sempre della dinastia Petrović Njegoš, rinunciò alla carica ecclesiastica, conservando il solo potere temporale, e prese il titolo di principe ("kniaz").
Durante il Congresso di Berlino del 1878, il paese ottenne il riconoscimento internazionale della sua indipendenza. Pochi anni dopo il Principe poté far sposare sua figlia Elena all'erede al trono d'Italia, il futuro Vittorio Emanuele III.

Nel 1905 fu concessa una Costituzione e nel 1906 lo Stato montenegrino per la prima volta batté moneta: i perperi di rame. Al culmine di questo processo di modernizzazione, il 28 agosto 1910, il principe Nicola Petrović Njegoš di Montenegro si autoproclamò re, fondando il Regno del Montenegro.
Nel 1918 il Montenegro perse la sua indipendenza ed entrò a far parte del Regno dei Serbi, dei Croati e degli Sloveni. I montenegrini rimasti fedeli al re Nicola si ribellarono nel 1919, per poi essere vinti dall'esercito del nuovo Stato nel 1924.
Nel 1941 durante l'occupazione italiana fu creato un nuovo Regno del Montenegro sotto il protettorato italiano. L'Assemblea Costituente montenegrina previde la nomina di un Reggente che non avvenne mai per la sopraggiunta insurrezione. Il Governo italiano nominò inizialmente Governatore civile del Montenegro l'ambasciatore Conte Serafino Mazzolini che fu poi Sottosegretario agli Esteri nella Repubblica di Salò. Mazzolini fu sostituito, dopo lo scoppio della rivolta, dal gen. Alessandro Pirzio Biroli come Governatore militare. Dal 1945 fece parte della Repubblica Socialista Federativa di Jugoslavia, come una delle sei Repubbliche Federate.


=== Unione con la Serbia ===
Nel referendum del 1992 con il 95,96% dei voti, la popolazione montenegrina decise di rimanere nella Federazione Jugoslava in cui era rimasta solo con la Serbia, sebbene l'affluenza alle urne fosse stata del 66% a causa del boicottaggio dell'etnia musulmana, delle minoranze cattoliche e degli indipendentisti. Questi sostenevano che la votazione fosse stata organizzata in condizioni non democratiche.
Nel 1996, il governo di Milo Đukanović attenuò il legame tra Montenegro e Serbia. Le tensioni tra i due stati erano ancora critiche nonostante il cambio di politica di Belgrado. Il Montenegro formò la propria linea politica economica e introdusse il marco tedesco come moneta corrente, come proposto al tempo dal ministro dell'economia. Il dinaro serbo non era usato nel Montenegro tranne che da turisti.
Nel 2002, la Serbia e il Montenegro arrivarono a un nuovo accordo riguardante la cooperazione. Nel 2003, la Federazione Jugoslava venne ridefinita come "Serbia e Montenegro".


=== Indipendenza ===
Lo status del Montenegro e, in particolare, la fine dell'unione con la Serbia sono stati decisi dal referendum sull'indipendenza del Montenegro del 21 maggio 2006, cui ha partecipato l'86,5% del corpo elettorale, cioè 419.240 votanti, a seguito del quale il 55,5% degli stessi, pari a 230.661 voti, si è espresso a favore dell'indipendenza del paese: si tratta dunque di una percentuale di poco superiore alla soglia del 55% concordata con l'Unione europea per rendere valido il referendum; in valore assoluto la soglia minima necessaria è stata superata per soli 2.300 voti. Di conseguenza, il Parlamento del Montenegro ha intrapreso le procedure legali per dichiarare l'indipendenza. L'iter si è chiuso il 3 giugno 2006 con la dichiarazione d'indipendenza, seguita e quindi confermata il giorno successivo da un analogo atto da parte della Serbia.
Le autorità del Montenegro hanno subito intavolato delle trattative con la Serbia per risolvere i problemi legati alla separazione. La Serbia, gli Stati membri dell'Unione Europea e i membri permanenti del Consiglio di sicurezza delle Nazioni Unite hanno immediatamente fatto capire che avrebbero riconosciuto l'indipendenza del Montenegro, rimuovendo gli ostacoli sulla strada della nascita del nuovo Stato sovrano. Il primo Paese ad aver riconosciuto l'indipendenza del Montenegro è stata l'Islanda, l'8 giugno 2006.
Il 22 ottobre 2007 è stata promulgata ufficialmente la nuova Costituzione.


== Geografia ==


=== Morfologia ===
Il Montenegro è una regione montuosa costituita da alte montagne lungo i confini della Serbia meridionale e l'Albania, da un segmento del carso situato a ovest della penisola balcanica e da una stretta costa pianeggiante di solo 4 km. La pianura si ferma a nord, dove i fiumi di Lovcen e Orjen confluiscono nelle bocche di Cattaro.
La vasta regione del carso montenegrino è situata a un'altitudine media di 1.000 m s.l.m., raggiungendo sul monte Orjen, il più alto massiccio della catena, i 1.894 m. Il punto più basso della regione carsica è la valle del fiume Zeta situata a circa 500 m sul livello del mare.
Le montagne del Montenegro sono tra i più aspri territori europei, che si elevano in media a più di 2.000 m. Una delle cime più famose è il Bobotov Kuk appartenente alla catena del Durmitor, che raggiunge un'altezza di 2.522 m. Le montagne montenegrine furono soggette a profonde erosioni durante l'ultimo periodo glaciale.
La spiaggia più lunga: Velika Plaža, Dulcigno - 13.000 m;
La montagna più alta: Bobotov Kuk (Gruppo del Durmitor) - 2.522 m;
La baia più grande: Bocche di Cattaro;
Il lago più grande: Lago di Scutari - 391 km²
Il canyon più profondo: Fiume Tara - 1.300 m.


=== Clima ===
Il Montenegro ha un clima che sulla costa può definirsi mediterraneo, ma che assume caratteristiche sempre più continentali andando verso l'interno, con inverni freddi ed estati calde.


== Popolazione ==


=== Etnie e lingue ===

Composizione etnica secondo il censimento del 2011:

Gli albanesi sono un gruppo separato, parlano la loro lingua (15% circa albanesi o di origine albanese nel Montenegro) e vivono maggiormente nel sud-est, specialmente a Dulcigno, dove formano la maggioranza della popolazione. I bosgnacchi si situano maggiormente nel nord-est.
Infine tra le minoranze possiamo trovare dalmati croati (cattolici), che abitano soprattutto lungo le coste, particolarmente intorno alle Bocche di Cattaro. Gli zingari censiti in Jugoslavia sono soprattutto Rom e Sinti.
Nelle Bocche di Cattaro (soprattutto nel capoluogo e a Perasto) e nella Riviera di Budua esiste pure una piccola comunità dalmata italofona, ormai molto ridotta, denominata ufficialmente Comunità Nazionale Italiana del Montenegro (attuale presidente: Dalibor Antonioli), che in base all'ultimo censimento dovrebbe contare circa 500 persone.


=== Religioni ===
La maggior parte della popolazione professa la religione cristiano-ortodossa, la maggioranza dei cui fedeli si riconosce nella Chiesa ortodossa serba, rappresentata dal metropolita del Montenegro; ma una minoranza segue la dissidente Chiesa ortodossa montenegrina. Alle istituzioni religiose sono garantiti tutti i diritti ed esse sono separate dallo Stato. Vi sono inoltre una considerevole minoranza di musulmani sunniti e una piccola comunità cattolica, divisa fra l'arcidiocesi di Antivari, con a capo il primate di Serbia, e la diocesi di Cattaro, parte della Chiesa Croata. Di seguito sono riportati i dati dell'ultimo censimento (2011):


=== Simboli ===
Il 12 luglio del 2004 il parlamento del Montenegro adottò una bandiera, un giorno nazionale e un inno nuovi. La festa nazionale del 13 luglio rievoca:
la data nel 1878, quando il Congresso di Berlino riconobbe il Montenegro come il ventisettesimo Stato indipendente al mondo;
la data del 1941 della propria rivolta popolare contro l'Italia e la Germania, alleati nell'Asse, durante l'occupazione italiana del Montenegro.
Il parlamento scelse, come inno nazionale, una delle più note canzoni folk montenegrine, "Oj, svijetla majska zoro" (Oh, splendente alba di maggio).


== Ordinamento dello stato ==


=== Suddivisioni amministrative ===
Il Montenegro è diviso in 21 comuni (opstine), che prendono il nome dal loro capoluogo.


=== Città principali ===
Le principali città del paese sono:
Podgorica, la capitale (139.100 abitanti)
Nikšić (61.700)
Cattaro (Kotor) (22.947)
Pljevlja (21.400)
Bijelo Polje (17.100)
Cettigne (Cetinje), prima capitale e sede storica del sovrano (15.500)
Budua (Budva), centro turistico (15.000)
Antivari (Bar), principale porto (13.800)
Castelnuovo di Cattaro (Herceg Novi) (12.800)
Dulcigno (Ulqini/Ulcinj) (11.000)


== Politica ==


=== Politica interna ===
L'organo legislatore è l'Assemblea del Montenegro, parlamento unicamerale composto da 81 membri, tutti eletti per un mandato di quattro anni. Il Governo è retto da un primo ministro, che viene nominato dal Parlamento su proposta del Presidente, e può essere sfiduciato dal Parlamento stesso.


=== Politica estera ===


==== Rapporti con l'Unione europea ====
15 dicembre 2008: presenta la domanda di adesione.
29 giugno 2012: il Consiglio europeo apre ufficialmente i negoziati di adesione all'UE [1] .


==== L'integrazione internazionale ====
Il 22 giugno 2006 il Consiglio di Sicurezza dell'ONU avallò all'unanimità la richiesta di adesione presentata dal Governo montenegrino, conseguentemente il 28 giugno 2006 con un'apposita risoluzione dell'Assemblea Generale, il Montenegro è stato ufficialmente accolto in seno al consesso mondiale delle nazioni, divenendo così il 192° membro effettivo dell'ONU.
Il 19 gennaio 2007 il paese è entrato nel Fondo Monetario Internazionale.
Il 9 ottobre 2008 il Montenegro riconosce il Kosovo come Stato indipendente.


== Economia ==


=== Politica monetaria ===
Anche se non appartiene ancora all'Unione Europea, il Montenegro adotta unilateralmente l'Euro come valuta ufficiale. Tale circostanza deriva dal fatto che il Montenegro, all'epoca della presidenza di Milosevic, voleva determinare la propria politica economica in modo indipendente dalla Serbia. Di conseguenza, aveva adottato il marco tedesco e, successivamente, l'Euro. In tal modo il Paese ha ottenuto la libertà economica con una moneta stabile e si è aperto agli investimenti stranieri.


=== Energia ===
Ultimamente in linea con i principi guida dettati dall'Unione europea, il Ministro dello Sviluppo Economico e dell'Energia del Montenegro Branimir Gvozdenovic, annuncia l'approvazione di un piano programmatico che costituirà "una strategia energetica chiara, perfettamente coerente con gli standard internazionali che garantiscono la produzione di energia, vitale per sviluppo economico del Paese". Gvozdenovic ha infatti spiegato che tale piano di azione sarà implementato nei prossimi quattro mesi, affidando le attività di realizzazione e monitoraggio alla società slovena Korona, in collaborazione con la UNID. In particolare, il piano energetico del Montenegro prevede lo stanziamento di più di 2 miliardi di euro per la realizzazione di un gruppo di mini-centrali idroelettriche sui 43 corsi d'acqua sul territorio montenegrino, oltre alla costruzione di un secondo blocco nella centrale idroelettrica di Plevlja e altre 4 turbine in quella di Moraca, per raggiungere così un potenziale energetico addizionale di 407 GWh all'anno.


=== Turismo ===
Patrimoni dell'umanità UNESCO: Durmitor e il canyon del fiume Tara, la vecchia città di Cattaro e le Bocche di Cattaro. Tuttavia questi siti attualmente non sono inseriti nella Lista del Patrimonio Mondiale perché il Montenegro deve ancora ratificare la World Heritage Convention dell'UNESCO.
Nel 2005 il Montenegro ha avuto un incremento di visitatori pari al 16,6% rispetto all’anno precedente, con un incremento di visitatori stranieri del 44,6%. I siti più visitati sono localizzati intorno alle coste. Il più alto numero di visitatori proviene dalla Bosnia Erzegovina (5,71% del totale) mentre gli italiani rappresentano l’1,39% (dati forniti da Monstat).


=== Trasporti ===


==== Aeroporti ====


==== Ferrovie ====
Totale: 250 km, tutti a scartamento ordinario.
La spina dorsale del sistema ferroviario montenegrino è la spettacolare Belgrado - Antivari, interamente elettrificata e con numerosi gallerie e viadotti.
La ferrovia Podgorica-Nikšić è in fase di elettrificazione e riattivazione.
La ferrovia Podgorica-Scutari è allo stato presente utilizzata solo da treni merci.


===== Collegamenti diretti con gli Stati adiacenti =====
Albania - sì, usato solo per le merci
Bosnia ed Erzegovina - no
Croazia - no
Kosovo - no
Serbia - sì, stesso scartamento


== Ambiente ==
Attualmente (2009) i parchi nazionali del Montenegro sono quattro:
Parco nazionale Durmitor - 390 km²
Parco nazionale Lovćen - 64 km²
Parco nazionale Biogradska Gora - 54 km²
Parco nazionale Lago di Scutari - 400 km²
Il Paese ha adottato una tassa ecologica per ogni autoveicolo straniero che entra nel proprio territorio.


== Arte ==


== Sport ==
Essendo uno Stato molto giovane, il Montenegro è ancora in una fase di stallo per la creazione di campionati nazionali sportivi e squadre nazionali. È quindi ancora presto per definire uno sport in cui la Nazionale montenegrina possa eccellere. Esistono comunque i presupposti per poter ben figurare in discipline molto in voga nella vicina Serbia come la pallacanestro, la pallamano, la pallanuoto e la pallavolo, sport in cui, la Jugoslavia prima, e la Serbia e Montenegro poi, hanno primeggiato in Europa e nel mondo.
Al suo primo importante impegno, la nazionale di calcio montenegrina è stata inserita nel girone, assieme all'Italia, per le qualificazioni ai mondiali in Sudafrica del 2010 e ha chiuso al quarto posto con una vittoria, 6 pareggi, 3 sconfitte. Alle successive qualificazioni per Euro 2012 ha colto invece lo spareggio play-off poi perso contro la Repubblica Ceca. La locale federcalcio è presieduta dall'ex stella del Milan Dejan Savićević. L'attuale capitano della nazionale è Mirko Vučinić, che ha militato nella Roma e nella Juventus, che dal 2006 al 2008 ha anche vinto tre premi come Calciatore montenegrino dell'anno. Nel 