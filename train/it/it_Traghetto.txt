Un traghetto è un mezzo di trasporto che permette l'attraversamento di un ostacolo acquatico incontrato lungo un percorso, solitamente su una distanza relativamente breve, e con un servizio attuato regolarmente.


== Descrizione ==
Il traghettamento può avvenire anche attraverso una nave che trasporta contemporaneamente passeggeri con le loro automobili, oppure veicoli commerciali e vagoni ferroviari; tale nave solitamente è fornita di apposite rampe di carico e ponti mobili per agevolare l'imbarco dei veicoli e viene definita Roll-on/Roll-off.
I traghetti formano anche una parte importante del sistema di trasporto pubblico di molte città in riva a laghi, fiumi e mari, permettendo il transito diretto tra due punti ad un costo molto inferiore rispetto a quello di un ponte o di un tunnel.
In Italia il più grande e conosciuto punto di traghettamento è lo Stretto di Messina dove operano dei traghetti per mezzi gommati (società Caronte & Tourist) e ferry-boats delle Ferrovie dello Stato che provvedono al traghettamento dei convogli ferroviari fra la Sicilia e il continente.
Un traghetto per pedoni o ciclisti, che fa molte fermate, come i vaporetti di Venezia, viene detto anche "Bus d'acqua".
Traghetti a percorrenza più lunga collegano molte isole costiere con la terraferma. Forse il più notevole esempio di questo tipo di percorsi è quello attraverso la Manica, che collega la Gran Bretagna con il resto d'Europa, oppure quello che ad Istanbul (Turchia) collega le due sponde (europea ed asiatica) del Bosforo, ma ci sono molti altri esempi.

In Italia, servizi regolari di traghetti collegano al continente tutte le principali isole: Sicilia, Sardegna, Isola d'Elba, Capri, Ischia, Pantelleria e anche l'Italia ad altre nazioni come la Corsica (Francia), la Croazia, la Grecia.

I traghetti prestano inoltre servizio sui principali laghi: Lago di Garda, Lago Maggiore e Lago di Como, ad esempio. Per l'attraversamento di canali o fiumi si può ad esempio vedere quello del Canale Candiano (Porto di Ravenna) o quello sul fiume Reno in località Sant'Alberto (Comune di Ravenna)
Una grande varietà di imbarcazioni viene usata come traghetti, a seconda della lunghezza del percorso, del numero di passeggeri e/o automezzi da trasportare, della velocità che si vuole raggiungere e delle condizioni delle acque che le imbarcazioni devono affrontare. Gli aliscafi sono stati utilizzati per sfruttare il vantaggio di una maggiore velocità di crociera, sulle rotte più frequentate, sostituendo ad esempio gli hovercraft sulla Manica, e competendo con i treni Eurostar che usano l'Eurotunnel.
Distanze molto brevi, possono essere coperte da un "traghetto a cavo", nel quale il traghetto è spinto e manovrato da cavi collegati a entrambe le sponde. Talvolta il "traghetto a cavo" è azionato dalla forza muscolare di una persona a bordo dello stesso. Alcuni "traghetti a cavo" sfruttano la forza perpendicolare della corrente come fonte di propulsione (Reaction ferry).

Traghetti gratuiti operano in alcune parti del mondo, come a Woolwich (Londra, Inghilterra), attraverso il Tamigi e ad Amsterdam (Paesi Bassi), attraverso il Canale del Mare del Nord.
L'11 ottobre 1811, Juliana, la nave dell'inventore John Stevens, inizio ad operare come primo traghetto a vapore (prestava servizio tra New York, e Hoboken (New Jersey)).
A quanto si dice, la più breve rotta servita da un regolare traghetto e di 121 metri, attraverso un canale navigabile, e collega il Toronto City Centre Airport alla terra ferma.

Attraversare un fiume è un'antica metafora per la transizione, il passaggio.
La professione del traghettatore è incarnata nella figura di Caronte, appa