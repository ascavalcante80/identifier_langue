Addis Abeba (amarico: አዲስ አበባ, Āddīs Ābabā  e significa "nuovo fiore"; Oromo: Finfinne) è la capitale dell'Etiopia e dell'Unione Africana con 3 273 000 abitanti stimati a luglio 2015. Nella città convivono 80 nazionalità e lingue diverse, con comunità religiose cristiane, musulmane ed ebraiche.


== GeografiaModifica ==

Addis Abeba si trova ad un'altitudine di 2.407 metri e ha un bioma dominato da lande. La collocazione della città è a 9°01′48″N 38°44′24″E., ai piedi delle montagne di Entoto, poste sullo spartiacque del bacino dell'Auash. La città presenta una notevole escursione altimetrica: nel punto più basso, ove è situato l'aeroporto internazionale di Bole, l'altitudine è di 2.326 metri sul livello del mare; nel punto più alto, nella periferia a sud della città, situato a oltre 3.000 metri di quota, sorge il sistema montuoso di Entoto.


== ClimaModifica ==

Addis Abeba ha un clima temperato e umido, caratterizzato da precipitazioni abbondanti, anche nei mesi più secchi (Classificazione di Koppen, Cfb). La temperatura media annua è di 16.3 °C e la piovosità media è di 1143 mm. Data la notevole escursione altimetrica, la città presenta in alcune zone un clima alpino (Classificazione di Koppen, E), che hanno tra di loro un'escursione termica anche di 10 °C. L'elevata altitudine mitiga le temperature, che rimangono pressoché costanti durante tutto l'anno, data la vicinanza all'Equatore.
Il periodo secco va dalla metà di novembre a gennaio. Durante questa stagione la temperatura massima giornaliera solitamente non supera i 23 °C, mentre la temperatura minima notturna non supera i 10 °C. Da febbraio a maggio si verifica un aumento delle precipitazioni, che si attesta tra i 40 mm di febbraio e gli 80 mm di maggio; le temperature massime giornaliere non superano i 25 °C, mentre le minime notturne si attestano tra i 10 e i 15 °C, con una significativa diminuzione dell'escursione termica tra giorno e notte rispetto al periodo secco.
La stagione delle piogge va da giugno a settembre. Sebbene il periodo coincida con l'estate, l'abbondanza di precipitazioni mitiga la temperatura massima giornaliera, che di rado supera i 23 °C, mentre la minima notturna non subisce significative variazioni rispetto al periodo febbraio-maggio. Il periodo autunnale che va da Ottobre alla prima metà di novembre è un periodo di transizione dalla stagione piovosa a quella secca.


== StoriaModifica ==


=== Menelik II e la fondazione di Addis AbebaModifica ===

Addis Abeba venne fondata dall'imperatore Menelik II, come sua nuova capitale. Prima della fondazione di Addis Abeba, numerosi siti nelle vicinanze funsero da capitali temporanee del regno di Scioa: Wechecha, Yerrer, Entoto e soprattutto Ankober: quest'ultima, posta a 160 km a nord di Addis Abeba e capitale durante la seconda metà del XVIII secolo, presenta ancora le rovine del palazzo reale, poste sul ciglio di una grande scarpata famosa per il suo panorama. Menelik, Negus dello Scioa, riteneva il monte Entoto un'importante base strategica per condurre operazioni militari nella parte meridionale del suo regno e, nel 1879, visitò le rovine di una città medievale e di una chiesa rupestre incompiuta, testimonianze di attività precedenti alle campagne di Ahmad Gragn. L'interesse dell'imperatore crebbe quando sua moglie Taitù avviò il restauro di una chiesa sul monte Entoto e Menelik stesso decretò la costruzione di un'altra chiesa nella zona. L'area tuttavia non incoraggiava la fondazione di una città a causa della scarsità di legna e acqua: infatti uno stanziamento effettivo cominciò nella vallata a sud della montagna solo nel 1886. Inizialmente Taitù fece costruire una casa vicino alle sorgenti termali di Filwoha, conosciute dalla popolazione locale oromo come Finfinne, dove i membri della corte reale trascorrevano le vacanze; il resto della nobiltà e il personale di servizio si stabilirono nelle vicinanze. Menelik ampliò la casa della moglie trasformandola nel Palazzo Imperiale, ancora oggi sede del governo nella città.
Addis Abeba divenne la capitale dell'Etiopia quando Menelik II divenne imperatore d'Etiopia nel 1889. A causa della costante penuria di legna da ardere, cui dovette fare fronte la popolazione di Addis Abeba in rapida espansione, Menelik II decise di trasferire la capitale in un'altra città di nuova fondazione: nel 1896 iniziò quindi la costruzione di Addis Alem, a circa 40 km a ovest di Addis Abeba. Nel 1903 vennero avviati i lavori per la realizzazione della prima strada pavimentata d'Etiopia tra Addis Abeba e la nuova capitale. Menelik introdusse inoltre l'eucalipto, una pianta a crescita rapida. I numerosi alberi di eucalipto voluti da Menelik, lungo le principali strade della città, sono ancora oggi ben visibili.


=== L'occupazione italiana (1936 - 1941)Modifica ===

Il 5 maggio 1936 la città venne occupata dalle truppe italiane al termine della guerra d'Etiopia e divenne la capitale dell'Africa Orientale Italiana. Addis Abeba entrò a fare parte del Governatorato di Addis Abeba il 1º giugno 1936 e, dall'11 novembre 1938, del Governatorato dello Scioa. Fino allo scoppio della seconda guerra mondiale migliaia di italiani si trasferirono in Etiopia, e nel 1941 ben 40 000 italiani immigrati vivevano ad Addis Abeba. In seguito alla sconfitta subita dalle truppe italiane da parte dell'esercito britannico, con la collaborazione della resistenza etiope degli arbegnuoc, il 5 maggio 1941, esattamente dopo 5 anni di occupazione, l'imperatore Hailé Selassié I rientrò ad Addis Abeba acclamato dal popolo.
Durante i 5 anni di occupazione italiana furono predisposti alcuni progetti, che prevedevano la costruzione di nuovi quartieri. I criteri alla base del cambiamento urbanistico immaginato dal regime fascista possono essere dedotti dal piano regolatore di Addis Abeba del 1938, attuato solo in parte (soprattutto per quel che riguarda la viabilità e la costruzione di alcuni edifici secondari). Il crollo del regime fascista, nel 1941, impedì ogni ulteriore sviluppo del progetto, ripreso in alcune parti dall'imperatore Hailè Selassiè nel dopoguerra.


=== Dall'indipendenza alla fine del secolo XXModifica ===

Tornato sul trono nel 1941, Hailé Selassié operò una serie di interventi urbanistici ad Addis Abeba. Nel 1942, per commemorare la liberazione dall'occupazione italiana, fece realizzare la Cattedrale della Santissima Trinità, di rito copto, presso la quale fu sepolto. Dal punto di vista culturale, sotto il regno di Hailé Selassié vennero fondate la biblioteca pubblica (1944), l'Università (1950), il Teatro Nazionale (1955) e il Museo Nazionale (1958). Sempre durante il regno di Selassié, Addis Abeba venne dotata di nuove infrastrutture, come il servizio di trasporti pubblici (1945) e l'Aeroporto di Bole (1961).

In ambito politico internazionale, l'imperatore incoraggiò la fondazione dell'Organizzazione dell'Unità Africana nel 1963, invitando il nuovo organismo a mantenere il suo quartier generale nella città. La OUA venne dissolta nel 2002 e sostituita dall'Unione Africana, sempre con sede ad Addis Abeba. La Commissione Economica delle Nazioni Unite per l'Africa (UNECA) ha anch'essa sede in città. Nel 1965 si tenne ad Addis Abeba il Concilio delle Chiese Ortodosse Orientali.
Recentemente molti nuovi edifici, oltre a un nuovo terminal aeroportuale, sono stati costruiti nella zona di Bole.


== Monumenti e luoghi d'interesseModifica ==


=== I museiModifica ===
Addis Abeba è sede di numerosi musei:
Il Museo Nazionale dell'Etiopia, situato tra Arat Kilo Avenue e l'Università, sede di numerosi reperti della civiltà etiope e in particolare dei resti originali dell'ominide Lucy, è collegato anche all'Archivio Nazionale Etiope.
Il Museo Etnografico Etiope (ex Palazzo del Governatore Italiano).
Il Museo del Terrore Rosso, vicino a Meskel Square, contiene numerosi reperti del periodo della dittatura.
Il Museo di Storia Naturale Etiope, il Museo delle Ferrovie e il Museo delle Poste. A Piazza 27 Meyazia è presente una statua commemorativa della liberazione dall'occupazione italiana.


=== I luoghi di cultoModifica ===
Numerose sono le strutture architettoniche di natura religiosa della città:
La Cattedrale della Santissima Trinità, il più grande edificio sacro in Etiopia di rito ortodosso, presso il quale sono sepolti l'imperatore Hailé Selassié e la famiglia imperiale, nonché Sylvia Pankhurst.
La Cattedrale di San Giorgio, posta all'estremità settentrionale di Churchill Road, costruita nel 1896 per commemorare la vittoria sugli italiani; l'edificio, di pianta circolare, presenta al suo interno numerosi dipinti e mosaici, oltre ad un piccolo museo.
La Moschea di Grand Anwar, nel distretto di Mercato, il più grande edificio dedicato al culto islamico del paese, costruita durante l'occupazione italiana.
La Cattedrale della Natività, di rito cattolico romano, sempre nel distretto di Mercato.
La Chiesa di Santa Rachele, lontana dalla precedente pochi metri in direzione sud-ovest, voluta dalla imperatrice Menen dopo la liberazione.
La Cattedrale ortodossa di Medhane Alem ("Salvatore del mondo"), vicina all'Aeroporto internazionale di Bole.


=== Gli edifici storiciModifica ===
Addis Abeba presenta inoltre vari importanti edifici storici, legati alle varie fasi politiche vissute dall'Etiopia nell'ultimo secolo e mezzo:
Il Palazzo di Menelik II, attualmente sede del governo cittadino.
Il Palazzo Nazionale, conosciuto anche come Palazzo del Giubileo, edificato dall'imperatore Selassié per i 25 anni di regno e attualmente sede del Presidente della Repubblica d'Etiopia.
L'Africa Hall, posta presso la Menelik II Avenue, è la sede centrale della Commissione economica delle Nazioni Unite per l'Africa e di molti uffici dell'ONU. Inizialmente vi si trovava anche l'Organizzazione dell'unità africana (OAU), divenuta in seguito Unione africana, la cui attuale sede centrale è stata realizzata presso il sito dell'ex carcere di Akaki, oggi scomparso, nella parte sud-occidentale della città ed è denominata Unione Africana - Sale Conferenze & complesso di uffici.
Il Palazzo del Parlamento, posto vicino alla Cattedrale della Santissima Trinità, costruito durante il regno di Hailé Selassié assieme alla contigua torre dell'orologio.
La Sala Shengo, costruita durante il regime di Menghistu Hailè Mariàm quale nuova sede del parlamento e attualmente utilizzata per convegni e conferenze.
Ad Addis Abeba sorgono inoltre due monumenti, uno che commemora la liberazione dalla dominazione italiana, che si trova vicino all'Università, e uno che ricorda le vittime della dominazione fascista Yekatit 12 in Piazza Yekatit 12, che si trova a Sidest Kilo Avenue.

Ad Addis Abeba sorgono inoltre lil Teatro Hager Fikir, il più antico teatro d'Etiopia, nel quartiere di Piazza, e l'Itegue Taitu Hotel, costruito alla fine del XIX secolo, è il più antico albergo della città. Altre strutture caratteristiche della città sono il Mercato, l'Ippodromo di Jan Meda e la ferrovia che unisce il paese col Gibuti. In ambito sportivo è da ricordare la presenza dell'Addis Ababa Stadium, presso il quale si sono tenuti nel 2008 i Campionati africani di atletica leggera, e del Nyala Stadium. Addis Abeba è circondata da una serie di sobborghi: a nord Shiro Meda ed Entoto; a est Urael e Bole; a sud-est Nifa Silk; a sud Mekanisa; a ovest Keraniyo e Kolfe. Kolfe è menzionata nell'autobiografia di Nelson Mandela, in quanto qui ricevette l'addestramento militare.


== SocietàModifica ==


=== PopolazioneModifica ===

In base al censimento del 2007, la popolazione di Addis Abeba è di 2 739 551 abitanti, con una densità di 1 160,83 ab./km². Tutti i gruppi etnici etiopi sono presenti ad Addis Abeba, ripartiti così: Amhara (47,04%), Oromo (19,51%), Guraghé (16,34%), Tigrè (6,18%), Silt'e (2,94%), Gamo (1,68%). La religione professata dalla maggioranza degli abitanti di Addis Abeba è il cristianesimo ortodosso etiope (74,7%), seguito dalla religione musulmana (16,2%), dai cristiani protestanti (7,77%) e cattolici (0,48%).
Sempre secondo il censimento del 2007, il 98,64% delle unità abitative ha accesso all'acqua potabile, ma solo il 14,9% presenta adeguati servizi igienici. Nell'indagine condotta nel 2005 sulla qualità della vita in Addis Abeba lo 0,1% degli abitanti vive in una situazione di assoluta indigenza; il 93,6% degli uomini e il 79,95% delle donne ha ricevuto un'istruzione; la mortalità infantile è di 45 su 1000 nascite, e la metà dei decessi avviene entro il primo mese di vita; il dato è comunque minore rispetto alla media nazionale (77 su 1000).


=== GovernoModifica ===

Secondo la Costituzione emanata nel 1995, Addis Abeba è una delle due città autonome all'interno del Governo federale etiope. L'altra città con lo stesso status è Dire Daua, nell'est del paese, ed entrambe le città sono all'interno dello Stato di Oromia. Inizialmente, secondo le disposizioni transitorie del 1991, Addis Abeba doveva essere uno dei 14 stati federali d'Etiopia; tale condizione è stata tuttavia modificata nella carta del 1995, che non conferisce ad Addis Abeba lo status di regione federale.
Il governo cittadino è composto da un sindaco, che possiede il potere esecutivo, e dal consiglio della città, che rappresenta il potere legislativo. Essendo inoltre parte del Governo federale, la città è vincolata alle leggi federali. I membri del consiglio cittadino sono eletti direttamente dai residenti; a sua volta il consiglio elegge il sindaco tra i propri membri. La durata del mandato del sindaco e del consiglio è di cinque anni. Il Governo federale, qualora lo ritenga necessario, ha facoltà di sciogliere il consiglio, commissariando l'amministrazione della città fino a nuove elezioni. I cittadini di Addis Abeba hanno i propri rappresentanti nella camera bassa federale, ma non nella camera alta, costituita dai rappresentanti degli stati federali.
Attualmente il primo cittadino di Addis Abeba è Diriba Kuma, appartenente alla Oromo People Democratic Organisation (OPDO), eletto nel 2013. Suo predecessore è stato Kuma Demeksa, esponente dello stesso partito, dal 2008 al 2013, eletto dopo due anni di commissariamento del governo cittadino da parte di quello federale. Altri noti sindaci di Addis Abeba sono stati Arkabe Oqubay (2003–06), Zewde Teklu (1985–89), Alemu Abebe (1977–85) e Zewde Gebrehiwot (1960–69).


=== Suddivisioni amministrativeModifica ===

La città di Addis Abeba è divisa in 10 distretti o sub-città ( amarico : ክፍለ ከተማ ) e 99 reparti ( amarico : ቀበሌ). Le 10 sub-città sono:


== CulturaModifica ==


=== IstruzioneModifica ===
L'Università di Addis Abeba venne fondata nel 1950: dall'anno di fondazione al 1962 venne chiamata Collegio universitario di Addis Abeba, mentre dal 1962 al 1975 fu intitolata all'imperatore Hailé Selassié; nel 1975, dopo la deposizione dell'imperatore, ha assunto il nome attuale. L'Università è formata da sette campus, di cui sei ad Addis Abeba, ed è inoltre sede dell'Istituto di Studi Etiopici e del Museo Etnografico. In città sono presenti altre università pubbliche e private, come la Ethiopian Civil Service University, la Admas University College e la Unity University.


=== MediaModifica ===


==== La stampaModifica ====
Il primo giornale di Addis Abeba fu il settimanale Aemiro, del greco Andreas Kavadias, fondato nel 1911 e totalmente in lingua amarica. Il giornale, oltre alla pubblicazione di decreti governativi e di articoli di natura politica, si legò in particolar modo alla lotta condotta dalla Chiesa abissina per l'autocefalia dal patriarcato copto di Alessandria, dal quale dipendeva. La prima casa editrice etiope, la Berhanena Selam (Luce e Pace), venne fondata nel 1921 su iniziativa di Hailé Selassié, non ancora negus d'Etiopia, e la sua sede fu il Palazzo Guenete Leul, attualmente sede principale dell'Università; nel 1924 iniziarono le pubblicazioni del giornale che portava lo stesso nome della casa editrice. Questo settimanale e l'Aemiro continuarono a essere pubblicati fino all'invasione fascista.

Dopo la liberazione (1941) iniziarono ad uscire il Bandirachin (La nostra bandiera), l'Addis Zemen (Nuova Era), e, dal 1943, l'Ethiopian Herald, in lingua inglese. Dal 1960 in poi uscirono il Mennen e il The Voice of Ethiopia. Il Derg, salito al potere nel 1974, confiscò quasi tutte le case editrici private e limitò fortemente la libertà di stampa, ristabilita solamente nel 1992. Gli anni Novanta