Gli Stati Uniti d'America (ufficialmente United States of America, anche solo United States; in sigla USA o anche solo U.S.), comunemente indicati come Stati Uniti e, impropriamente, con la sineddoche America, sono una repubblica federale composta da 50 Stati e un distretto federale. I 48 Stati contigui e il distretto federale di Washington, D.C. (capitale degli USA) occupano la fascia centrale del Nord America tra il Canada e il Messico e sono bagnati dall'Oceano Atlantico a est e dall'Oceano Pacifico a ovest. Lo Stato dell'Alaska occupa i territori nord-occidentali del Nord America e confina con Canada a ovest e, separata dallo stretto di Bering, con Russia (Asia) ad est. Lo Stato delle Hawaii è un arcipelago a metà strada tra America del Nord e Asia nel nord del Pacifico. Il paese ha anche cinque territori disabitati e nove territori popolati nel Pacifico e nei Caraibi.
Con 9,37 milioni km² in totale e circa 325 milioni di abitanti, gli Stati Uniti sono il quarto paese per superficie e il terzo per popolazione. La geografia e il clima degli Stati Uniti sono estremamente vari, con deserti, pianure, foreste e montagne che sono anche sede di una grande varietà di fauna selvatica. È una delle nazioni più etnicamente diverse e multiculturali al mondo, prodotto di larga scala dell'immigrazione da molti paesi.
Storicamente i paleoamericani migrarono dall'Asia verso quelli che sono gli Stati Uniti circa 12 000 anni fa. La colonizzazione europea cominciò intorno al 1600 e venne per lo più dall'Inghilterra. Gli Stati Uniti nacquero dalle 13 colonie inglesi situate lungo la costa atlantica. Le controversie tra la Gran Bretagna e le colonie americane hanno portato alla rivoluzione americana. Il 4 luglio 1776 i delegati delle 13 colonie hanno emesso all'unanimità la dichiarazione di indipendenza, che ha dato ufficialmente vita agli Stati Uniti d'America. La guerra d'indipendenza americana, che si è conclusa con il riconoscimento dell'indipendenza degli Stati Uniti dal Regno Unito di Gran Bretagna, è stata la prima guerra d'indipendenza europea. La costituzione è stata adottata il 17 settembre 1787; ventisette emendamenti da allora sono stati aggiunti alla costituzione. I primi dieci emendamenti, collettivamente denominati i Bill of Rights, sono stati ratificati nel 1791 e hanno garantito molti diritti civili e le libertà fondamentali.
Gli Stati Uniti intrapresero una vigorosa espansione per tutto il XIX secolo, spinti dalla controversa dottrina del destino manifesto. L'acquisizione di nuovi territori e l'ammissione di nuovi stati membri causarono anche guerre con le numerose tribù native. La guerra civile americana si concluse con l'abolizione della schiavitù negli Stati Uniti. Alla fine del XIX secolo, gli Stati Uniti si estesero fino all'Oceano Pacifico. La guerra ispano-americana e la prima guerra mondiale hanno confermato lo status del paese come potenza militare globale. Gli Stati Uniti sono usciti dalla seconda guerra mondiale come una globale superpotenza, il primo paese dotato di armi nucleari e un membro permanente del Consiglio di sicurezza delle Nazioni Unite. La fine della guerra fredda e la dissoluzione dell'Unione Sovietica ha lasciato gli Stati Uniti come unica superpotenza.
Gli Stati Uniti sono un paese sviluppato, con una stima nel 2012 del PIL di 15 600 miliardi dollari – il 19% del PIL mondiale a parità di potere d'acquisto, a partire dal 2011. Il PIL pro capite degli Stati Uniti è stato il sesto più alto del mondo dal 2010, anche se la disparità di reddito dell'America è stata anche classificata la più alta all'interno dell'OCSE e i paesi dalla Banca Mondiale. L'economia è alimentata da una abbondanza di risorse naturali, numerose infrastrutture ed elevata produttività. Il paese rappresenta il 39% della spesa militare mondiale, essendo la prima potenza economica e militare, una forza politica e culturale di primo piano nel mondo e leader nel settore della ricerca scientifica e dell'innovazione tecnologica.


== Generalità ==
Con una superficie di oltre 9 milioni di km² e con circa 325 milioni di abitanti, gli Stati Uniti sono il quarto paese più esteso al mondo e il terzo più popolato.
Il paese viene generalmente suddiviso a un primo livello in tre unità distinte: il Mainland, ovvero il gruppo continentale di 48 stati contigui che confina a nord con il Canada e a sud con il Messico, mentre a est e a ovest è bagnato rispettivamente dall'oceano Atlantico e dall'oceano Pacifico; l'Alaska (lo Stato più vasto), che sul continente confina unicamente con il Canada, mentre le acque territoriali confinano con la Russia (stretto di Bering); lo Stato delle Hawaii, un arcipelago localizzato nel centro dell'oceano Pacifico. A questa principale tripartizione vanno aggiunti anche alcuni territori esterni, zone insulari dipendenti economicamente o politicamente dagli Stati Uniti (un esempio è Guam, un territorio non incorporato) e sparsi tra il mar dei Caraibi e il Pacifico.
Sebbene gli abitanti siano molto numerosi, la densità di popolazione si aggira sui 34 ab/km², il che significa che la maggior parte delle terre è scarsamente abitata. I principali nuclei urbani si concentrano sulla East Coast (la costa Atlantica), dove sorgono grandi metropoli come New York, Boston, Filadelfia, Washington, Baltimora, Miami; nella parte continentale, sulle rive dei Grandi Laghi, dove sorgono Chicago, Detroit e Milwaukee; oppure sulla West Coast, con San Diego, Los Angeles, San Francisco, Portland, Seattle e San Jose. Gli Stati Uniti sono uno dei paesi con la maggior diversità etnica e la sua multietnicità è il prodotto di un'immigrazione su larga scala dai più svariati paesi dei diversi continenti.
L'economia statunitense è la più grande del mondo, con una stima del prodotto interno lordo (PIL) nel 2008 di 16 245 miliardi di dollari ($) (che rappresenta il 22% del totale mondiale basato sul PIL nominale e quasi il 20% del PIL calcolato a parità di potere d'acquisto).
La nazione fu fondata da tredici colonie del Regno Unito situate lungo la costa atlantica. Il 4 luglio 1776, con la dichiarazione di indipendenza, proclamarono la loro indipendenza dalla Gran Bretagna. Le colonie si ribellarono e sconfissero i britannici nella guerra di indipendenza americana; furono le prime colonie a rivoltarsi con successo contro le leggi coloniali. Una convenzione federale (convenzione di Filadelfia) adottò la costituzione degli Stati Uniti d'America il 17 settembre 1787; con la ratifica, l'anno successivo, nasceva una repubblica con un forte governo centrale. La carta dei diritti, che comprendeva dieci emendamenti costituzionali per garantire molti diritti civili fondamentali e libertà, venne ratificata nel 1791.
Il regime di apartheid e discriminazione razziale negli Stati Uniti è terminato nel 1964 con l"Atto dei diritti civili".
Nel corso del XIX secolo, gli Stati Uniti acquisirono nuovi territori da Francia, Spagna, Regno Unito, Messico e impero russo, annettendo la repubblica del Texas e la repubblica di Hawaii. Le controversie tra il sud agrario e il nord industriale sull'affermazione dei diritti e l'espansione dell'istituzione della schiavitù, provocarono la guerra di secessione americana del 1861. Il nord impedì una scissione del paese e portò la fine della schiavitù legale negli Stati Uniti. La guerra ispano-americana e la prima guerra mondiale confermarono lo status di potenza militare. Nel 1945 gli Stati Uniti emersero dalla seconda guerra mondiale come il primo paese dotato di armi nucleari, membro permanente del consiglio di sicurezza dell'ONU e uno dei membri fondatori della NATO. La fine della guerra fredda e il conseguente crollo dell'Unione Sovietica lasciarono gli Stati Uniti come unica superpotenza.


== Etimologia ==
Secondo la teoria che si è prevalentemente diffusa nei secoli, le Americhe prenderebbero il nome dall'esploratore fiorentino Amerigo Vespucci: secondo tale ipotesi, fu un cartografo tedesco, Martin Waldseemüller, a suggerire l'idea di chiamare il nuovo mondo in tale modo, usando il genere femminile (America) del suo nome latinizzato (Americus Vespucius), per indicare il nuovo continente in una carta del mondo disegnata nel 1507, contenuta nella Cosmographiae Introductio.
Il nome completo "Stati Uniti d'America" è stato utilizzato per la prima volta ufficialmente nella dichiarazione d'indipendenza, con la dicitura di "unanime Dichiarazione dei tredici Stati Uniti d'America", adottata dai "Rappresentanti degli Stati Uniti d'America" il 4 luglio 1776. Il nome (sensibilmente corretto) risale al 15 novembre 1777, quando il secondo Congresso Continentale adottò gli articoli della Confederazione, utilizzando The United States of America (Gli Stati Uniti d'America). La forma più breve, Stati Uniti, è normalmente utilizzata. Altre forme comuni includono gli U.S., U.S.A., o semplicemente America. Il nome Columbia, un tempo nome popolare per le Americhe e per gli Stati Uniti (in onore di Cristoforo Colombo), permane nel nome Distretto di Columbia.
Il modo standard per fare riferimento a un cittadino degli Stati Uniti è con il termine americano o statunitense. L'aggettivo americano è il più comune adottato per riferirsi al paese ("valori americani", "le forze americane"). American è raramente usato nella lingua inglese per riferirsi a persone che non sono in riferimento agli Stati Uniti.


== Storia ==


=== Nativi americani e colonizzazione europea ===

Le popolazioni indigene del continente americano, tra cui i nativi dell'Alaska, migrarono dall'Asia in una data variabile, a secondo della ricerca, tra i 50 000 e i 12 000 anni fa. Alcune civiltà precolombiane svilupparono un'avanzata agricoltura, una grande architettura, ed un alto livello di società. Nel 1492, l'esploratore genovese Cristoforo Colombo, sotto la corona spagnola, raggiunse diverse isole dei Caraibi, contribuendo al primo contatto dell'uomo bianco con le popolazioni indigene. Milioni di indigeni americani morirono a causa delle epidemie portate dagli europei. Il 2 aprile 1513 il conquistatore spagnolo Juan Ponce de León sbarcò in una regione che chiamò "La Florida", il primo contatto europeo documentato su quello che sarebbero diventati gli Stati Uniti. Degli insediamenti spagnoli nella regione, rimane solo St. Augustine, fondata nel 1565.
Altri insediamenti spagnoli vennero creati nell'odierno sud degli Stati Uniti, attirando migliaia di persone attraverso il Messico. I commercianti di pellicce francesi stabilirono avamposti nella Nuova Francia nella regione dei Grandi Laghi; successivamente la Francia si impadronì di gran parte del Nord America, penetrando fino al Golfo del Messico. La prima colonia inglese di una certa entità fu Jamestown, Virginia, fondata nel 1607. Nel 1628 venne fondata la Massachusetts Bay Colony da parte dei Puritani che portò a un'ondata migratoria; nel 1634 nella Nuova Inghilterra erano insediati circa 10 000 Puritani. Tra la fine degli anni dieci del Seicento e la Rivoluzione americana, vennero spediti circa 50 000 detenuti nelle colonie americane britanniche. Nel 1614 venne fondato un insediamento olandese lungo il fiume Hudson inferiore, includendo l'isola di Manhattan che venne chiamata New Amsterdam.
Nel 1664 gli olandesi cedettero il loro territorio americano all'Inghilterra, la provincia dei Nuovi Paesi Bassi venne ribattezzata New York. Molti dei nuovi immigrati, soprattutto nel Sud, erano schiavi (circa due terzi di tutti gli immigrati della Virginia tra il 1630 e 1680). Alla fine del secolo erano gli schiavi africani a diventare la principale forza-lavoro. Nel 1729 con la divisione della Carolina, e la colonizzazione della Georgia del 1732, si completava il cerchio delle tredici colonie britanniche che sarebbero diventate gli Stati Uniti d'America. Con tassi di natalità elevati, bassi tassi di mortalità, e una costante immigrazione, la popolazione coloniale crebbe rapidamente. Nella Guerra franco-indiana le forze britanniche si impadronirono del Canada francese. Esclusi i nativi americani, le tredici colonie avevano una popolazione di 2,6 milioni di abitanti nel 1770, circa un terzo della Gran Bretagna, e quasi uno su cinque erano schiavi neri. Anche se soggetti alla tassazione britannica, le colonie americane non avevano rappresentanza nel Parlamento della Gran Bretagna.


=== L'indipendenza e l'espansione ===

Tensioni crescenti tra i coloni americani e gli inglesi durante gli anni sessanta e settanta del 1700 portarono alla Guerra di indipendenza americana, combattuta dal 1775 al 1781. Il 14 giugno 1775, il Congresso continentale, tenutosi a Filadelfia, istituì un esercito continentale sotto il comando di George Washington. Annunciando che "tutti gli uomini sono creati uguali" e dotati di "diritti inalienabili", il Congresso adottò la dichiarazione d'indipendenza, redatta in gran parte da Thomas Jefferson, il 4 luglio 1776. Tale data è celebrata ogni anno come il "giorno dell'Indipendenza".
Dopo la sconfitta dell'esercito britannico da parte delle forze americane assistite dai francesi, la Gran Bretagna riconobbe l'indipendenza degli Stati Uniti e la sovranità sul territorio americano fino al fiume Mississippi. La Costituzione degli Stati Uniti d'America venne ratificata nel 1788, e il primo presidente, George Washington, entrò in carica nel 1789.
Gli atteggiamenti verso la schiavitù mutarono; una clausola nella Costituzione protesse il commercio di schiavi africani solo fino al 1808. Il Nord abolì la schiavitù tra il 1780 e il 1804.
La necessità di occupazione di nuovi spazi a occidente portò a una lunga serie di guerre contro gli abitanti originari dei territori interessati. Definito da alcuni come un processo di pulizia etnica, culminò nel 1830 con l'approvazione della Legge di rimozione degli Indiani (Indian removal Act), che fornì la base legale per le deportazioni e il confinamento in riserve dei nativi.
L'acquisto della Louisiana francese, sotto la guida del Presidente Thomas Jefferson nel 1803, raddoppiò quasi la dimensione della federazione. La guerra del 1812 contro la Gran Bretagna rafforzò il nazionalismo. Una serie di incursioni militari statunitensi in Florida portarono la Spagna a cedere altro territorio lungo la costa del Golfo del Messico nel 1819. Ci fu l'annessione della Repubblica del Texas nel 1845. Nel 1846 fu siglato il trattato dell'Oregon con la Gran Bretagna, portando al controllo da parte statunitense sul Nord-Ovest americano. La vittoria degli Stati Uniti nella guerra contro il Messico nel 1848 portò all'annessione della California e di gran parte dell'odierno Sud-ovest americano. La corsa all'oro tra il 1848 e 1849 portò a un'ulteriore migrazione verso occidente. La nuova rete ferroviaria rese più facile il trasferimento di coloni e l'aumento dei conflitti con i nativi americani. In mezzo secolo vennero abbattuti fino a 40 milioni di bisonti americani per le pelli e la carne. Una risorsa primaria che scompariva dalle pianure, causando un grave contraccolpo in molte culture native.


=== Guerra civile e industrializzazione ===

Le tensioni tra gli Stati del Nord e quelli del Sud nacquero principalmente su argomenti quali il rapporto tra Stato e governi federali e l'utilizzo della schiavitù nei nuovi Stati membri. Abraham Lincoln fu eletto presidente nel 1860. Poco prima sette Stati schiavisti dichiararono la loro secessione. Cominciò così la Guerra di secessione americana, cominciata con l'attacco a Fort Sumter. Dopo la vittoria dell'Unione nel 1865, tre emendamenti alla Costituzione degli Stati Uniti d'America garantirono la libertà a quasi quattro milioni di africani americani un tempo schiavi, rendendoli cittadini, e donando loro il diritto di voto. La guerra e la sua risoluzione portarono a un aumento sostanziale del potere federale.
Nonostante la grave recessione postbellica e le crisi economiche del 1873 e del 1907, la classe dirigente americana persegue la via del guadagno e della speculazione, mentre l'industria tecnica e il capitale privato sono in espansione.
Dal 1860 al 1914 la popolazione cresce da 31,9 a 91,9 milioni di abitanti, tra cui 21 milioni di immigrati e nel decennio post-bellico le 10 più grandi città americane aumentarono del 70% i loro abitanti; fra 1860 e il 1890 la popolazione urbana crebbe da 25% a oltre il 35% della popolazione. Un esempio clamoroso fu Chicago che nel 1833 aveva solo 350 abitanti, che divennero 30 000 nel 1850, 300 000 nel 1870, fino a quasi 1 100 000 nel 1890. Nel Nord, l'urbanizzazione e un afflusso senza precedenti di immigrati provenienti dagli stati meridionali e orientali affrettò il processo di industrializzazione. L'ondata di immigrazione durò fino al 1929. Tra il 1830 e il 1860 gli immigrati sbarcati negli Stati Uniti furono 4,6 milioni; Irlandesi (39%), Tedeschi (30%), Scandinavi (15%), Anglo-americani (16%).
Massicce protezioni tariffarie, costruzione di infrastrutture, nuovi regolamenti bancari, incoraggiarono la crescita economica e i monopoli. Nel 1914 sono in testa tra i paesi produttori di ferro, carbone, petrolio, rame, argento. Il vapore è sostituito dall'elettricità che accelera la produzione nazionale. Sorgono i Trust e i giganteschi complessi industriali dei cosiddetti re del Big Business. Famiglie come quelle degli Astor per le pellicce e le pelli, i Rockefeller per la Standard Oil Company, i Carnegie per la United States Steel Corporation, i Morgan, i Vanderbilt per le ferrovie, i Westinghouse per la Air Brake Company, i Fulton, gli Eastman per la Kodak Company, i Ford per la Ford, i Du Pont de Nemours per la DuPont Company, dominano l'economia americana e mondiale. Morgan e Rockefeller controllano da soli il 20% del patrimonio nazionale (341 grandi aziende con un capitale di circa 22 miliardi di dollari).
Le organizzazioni dei lavoratori conducono dure lotte salariali, arrivando a oltre 1.000 scioperi l'anno. Comincia in questi anni la politica imperialistica americana. Nel 1867 gli Stati Uniti acquistarono l'Alaska dalla Russia completando l'espansione continentale e il cui sfruttamento nel commercio delle pellicce e della scoperta dell'oro, fruttarono nel 1913 81 milioni di dollari. Il Massacro di Wounded Knee nel 1890 fu l'ultimo grande conflitto armato delle Guerre Indiane. Nel 1893 la monarchia indigena del Regno delle Hawaii venne rovesciata in un colpo di stato attuato dagli americani residenti; gli Stati Uniti annetterono l'arcipelago nel 1898. La vittoria nella Guerra ispano-americana dello stesso anno dimostrò che gli Stati Uniti erano oramai una potenza mondiale e portò, con la Pace di Parigi, all'annessione di Porto Rico, Guam e delle Filippine. Le Filippine ottennero l'indipendenza solo mezzo secolo più tardi; Porto Rico e Guam rimangono ancora territori degli Stati Uniti. Nel 1899 fu la volta delle isole Samoa e di Tutuila, aumentando la propria presenza nel Pacifico. Numerosi interventi militari furono effettuati nell'America centrale e nelle Antille: Panamá nel 1903 per ottenere l'area del canale, Cuba nel 1902, creando una sorta di protettorato fino alla metà del XX secolo, Nicaragua (1911), Haiti (1915). Nel 1917 sono acquistate dalla Danimarca le isole Vergini di St. Croix, St. Thomas e St. John.


=== Le due guerre mondiali ===

Allo scoppio della prima guerra mondiale nel 1914, gli Stati Uniti rimasero neutrali. La maggior parte degli americani simpatizzava per i britannici e i francesi, anche se molti erano contrari all'intervento. Nel 1917 gli Stati Uniti si unirono agli alleati, contro gli Imperi Centrali. Dopo la guerra il Senato non ratificò il trattato di Versailles, che istituiva la Lega delle Nazioni. Il paese perseguì una politica unilaterale di quasi isolazionismo. Negli anni venti un emendamento costituzionale concesse il suffragio alle donne. La prosperità dei ruggenti anni venti si concluse con il crollo di Wall Street del 1929 che diede inizio alla Grande depressione. Dopo la sua elezione a presidente nel 1932, Franklin Delano Roosevelt diede inizio al New Deal, una serie crescente di politiche di intervento del governo nell'economia. Il Dust Bowl a metà degli anni trenta impoverì molte comunità agricole e stimolò una nuova ondata migratoria verso occidente.
Gli Stati Uniti, effettivamente neutrali durante la seconda guerra mondiale dopo l'invasione nazista della Polonia nel settembre 1939, cominciarono la fornitura di materiali agli Alleati nel marzo 1941 con il programma Lend-Lease. Il 7 dicembre 1941 gli Stati Uniti entrarono in guerra con gli Alleati contro le potenze dell'Asse in seguito a un attacco a sorpresa su Pearl Harbor da parte del Giappone. La seconda guerra mondiale ebbe un costo economico superiore a qualsiasi altra guerra nella storia americana, ma favorì l'economia, fornendo capitali e garantendo l'occupazione.
Tra i grandi paesi combattenti, la federazione è stata l'unica a diventare di gran lunga più ricca in conseguenza alla guerra. Le conferenze di Bretton Woods e Jalta delinearono un nuovo sistema nelle organizzazioni internazionali, ponendo gli Stati Uniti e l'Unione Sovietica al centro del mondo. Con la vittoria in Europa, nel 1945 venne tenuta una conferenza internazionale a San Francisco che portò alla Carta delle Nazioni Unite, divenuta attiva dopo la guerra.
Gli Stati Uniti, dopo aver sviluppato le prime armi nucleari, sganciarono la bomba atomica sulle città giapponesi di Hiroshima e Nagasaki nell'agosto del 1945. Il Giappone si arrese il 2 settembre, ponendo fine alla guerra.


=== Guerra fredda e dei diritti civili ===

Gli Stati Uniti e l'Unione Sovietica si spartirono il potere dopo la seconda guerra mondiale, durante la Guerra Fredda, e dominarono gli affari militari dell'Europa attraverso la NATO e il Patto di Varsavia. Gli Stati Uniti promossero la democrazia liberale e il capitalismo, mentre l'Unione Sovietica promosse il comunismo e un'economia pianificata a livello centrale. Le truppe americane combatterono le forze comuniste nella Guerra di Corea del 1950-1953, e si sperimentò la crisi missilistica di Cuba.
Al lancio sovietico del primo equipaggio umano nello spazio nel 1961 risposero gli Stati Uniti con il primo uomo sulla Luna nel 1969. Il paese conobbe una forte espansione economica. Un crescente movimento dei diritti civili, guidata da afro-americani, come Martin Luther King, combatterono la segregazione e la discriminazione razziale. Dopo l'assassinio di Kennedy nel 1963 vennero approvati il Civil Rights Act del 1964 e il Voting Rights Act del 1965 dal Presidente Lyndon B. Johnson. Johnson portò il paese a una nuova guerra nel Sud-Est asiatico, la Guerra del Vietnam, poi posta a termine dal suo successore Richard Nixon,. In questi anni furono grandi le riforme sociali, nacque il movimento femminista e omosessuale, si sviluppò il dibattito sui problemi ambientali e sui diritti civili, e l'opposizione alla guerra.
Come risultato dello scandalo Watergate, Nixon divenne il primo presidente degli Stati Uniti a dimettersi nel 1974. Durante il governo di Jimmy Carter alla fine degli anni settanta, l'economia degli Stati Uniti sperimentò la stagflazione. L'elezione di Ronald Reagan come presidente nel 1980 segnò un significativo spostamento verso destra della politica americana, che si rifletté nelle principali modifiche in materia fiscale e nelle priorità di spesa. Tra la fine degli anni ottanta e l'inizio degli anni novanta, l'Unione Sovietica crollò, ponendo fine alla Guerra Fredda.


=== Nel ventunesimo secolo ===

Il ruolo di leadership assunto dagli Stati Uniti e dei suoi alleati, la Guerra del Golfo sotto la guida del Presidente George H.W. Bush, e la guerra in Jugoslavia sotto la guida del Presidente Bill Clinton- contribuì a preservare la propria posizione di superpotenza. La più lunga espansione economica nella storia moderna degli Stati Uniti coprì il periodo tra marzo 1991 e marzo 2001, prevalentemente sotto l'amministrazione Clinton.
Gli attentati dell'11 settembre 2001 che colpirono il World Trade Center di New York e il Pentagono uccisero quasi tremila persone. In risposta, il Presidente George W. Bush lanciò la guerra contro il terrorismo. Alla fine del 2001 le forze americane invasero l'Afghanistan, rovesciando il governo dei talebani che però continuarono le operazioni di guerriglia. Nel 2002 l'amministrazione Bush cominciò a premere per il cambiamento del regime in Iraq. Sebbene senza il sostegno della NATO o di un esplicito mandato delle Nazioni Unite si arrivò all'invasione dell'Iraq nel 2003 che portò alla cattura del presidente Saddam Hussein. La guerra in Iraq vide l'opposizione dalla maggior parte degli americani. Nel 2005 l'Uragano Katrina ha causato gravi distruzioni lungo la Costa del Golfo e devastato New Orleans.
Il 4 novembre 2008 il senatore democratico Barack Obama è stato eletto presidente (il suo mandato è cominciato il 20 gennaio 2009), primo presidente afro-americano nella storia degli USA, battendo il senatore repubblicano John McCain. Inoltre, il 9 ottobre 2009, Obama è stato insignito del Premio Nobel per la pace. Obama ha permesso l'approvazione della riforma sanitaria. Tuttavia il presidente afro-americano si è attirato critiche sia da parlamentari del Partito Repubblicano sia da quello Democratico per colpa per esempio della mancata crescita economica e l'eccessiva spesa pubblica. Inoltre sotto il governo del presidente Obama, è stato ucciso in Pakistan nel 2011 Osama bin Laden da una squadra di Navy Seals e operativi CIA.


== Geografia ==
Gli Stati Uniti d'America occupano una fascia del Nordamerica compresa fra l'Oceano Atlantico a est e il Pacifico a ovest, e fra il Canada a nord e il Messico e il Golfo del Messico a sud. Si tratta di un'area di 9 372 614 km² (escludendo le acque interne), che fa degli Stati Uniti la quarta nazione al mondo per superficie (dopo Russia, Canada e Cina). Agli Stati Uniti appartengono anche alcune regioni geograficamente isolate (come le Hawaii e l'Alaska).


=== Regioni geografiche ===
Lo United States Census Bureau divide il territorio continentale in quattro grandi regioni censuarie che raggruppano diversi stati: Northeast (a sua volta suddiviso in New England e Mid-Atlantic), Midwest (suddiviso in Centro nord-est e Centro nord-ovest), South (suddiviso in Atlantico meridionale, Centro sud-est e Centro sud-ovest), West (suddiviso in Regione delle Montagne e Regione del Pacifico).
Gli Stati della costa orientale sono, da nord a sud, Maine, New Hampshire, Vermont (che non è sulla costa), Massachusetts, Rhode Island (il più piccolo degli stati), Connecticut, New York, Pennsylvania (che è vicino alla costa e la cui metà occidentale è spesso considerata parte del Midwest), New Jersey, Delaware, Maryland, Virginia, Carolina del Nord, Carolina del Sud, Georgia, Florida. Gli ultimi 5 (dalla Virginia) vengono anche contati come stati del Sud.

Geograficamente questa zona comprende montagne basse e molto antiche, gli Appalachi, con un andamento generalmente da nord-est a sud-ovest, oltre a molti fenomeni locali, compresi i fenomeni glaciali a nord, le faglie tettoniche della valle dell'Hudson, e la zona di origine calcarea (corallina) della Florida. Il corso dei fiumi è generalmente da ovest verso est. I fiumi tendono a essere di lunghezza limitata ma ampi e dal flusso regolare. Le maree sono spesso forti, soprattutto al nord. Gli inverni sono freddi (nel nord) o moderati (al sud) e umidi, le estati ugualmente umide.
Gli Stati del Sud comprendono i summenzionati Virginia, Carolina del Nord/Sud, Georgia, Florida, e anche Virginia Occidentale (spesso considerato parte del Midwest, dato che era dalla parte del nord nella guerra civile), Kentucky, Tennessee, Alabama, Louisiana, Arkansas, Oklahoma, Texas (spesso considerato fra gli Stati del sud-ovest). Questa zona comprende la parte meridionale (e le cime più elevate) degli Appalachi, e più a ovest l'altopiano d'Ozark. I fiumi comprendono le foci del Mississippi e del Río Grande. La più grande influenza climatica viene dal Golfo del Messico, e comprende inverni miti, umidità, e di tanto in tanto uragani.

Gli Stati del Midwest comprendono Ohio, Michigan, Indiana, Wisconsin, Illinois, Missouri, Minnesota, Iowa, Dakota del Nord, Dakota del Sud, Nebraska e Kansas. Sono in gran parte stati agricoli e industriali (compresa la "rust belt", la zona industriale "arrugginita" negli anni settanta e ottanta dalla concorrenza, soprattutto giapponese), freddi d'inverno, caldi d'estate, con clima da umido (verso est) a secco (verso ovest). È qui che si trova il "cuore" ("heartland") degli Stati Uniti, ed è considerato un centro di valori morali (lavoro serio, casa e famiglia, i pionieri sulla prateria, e così via) per il resto del paese.
Gli Stati della zona montana comprendono Montana, Idaho, Wyoming, Nevada, Utah, Colorado, Arizona, Nuovo Messico. Gli ultimi quattro spesso anche considerati gli Stati del sud-ovest. Soprattutto a sud la zona è secca, con molti deserti (deserto Sonorano) e le Montagne Rocciose. A nord ci sono inverni molto freddi ed estati miti, mentre a sud gli inverni sono miti e le estati calde. Questa è la zona meno abitata del paese, ed è dove si trovano molte delle destinazioni sceniche degli Stati Uniti, per esempio il Grand Canyon (Arizona) e Yellowstone (Wyoming). La geografia della costa occidentale (Washington, Oregon, California) comprende montagne elevate (Sierra Nevada), vari vulcani, deserti (Valle della Morte), e zone molto umide (la costa, soprattutto a nord).


=== Morfologia ===
Gli Stati Uniti si trovano interamente nell'emisfero boreale: i 49 stati continentali sono bagnati dall'Oceano Pacifico a ovest, dall'Oceano Atlantico a est, e a sud-est dal Golfo del Messico. I paesi confinanti sono il Canada a nord e il Messico a sud. L'Alaska è lo Stato più vasto, mentre le Isole non mancano mai nel Pacifico centrale. Dopo la Russia, il Canada e la Cina, gli Stati Uniti hanno il quarto posto come paese più esteso del mondo. La classifica varia a seconda di come vengono conteggiati i due territori contestati dalla Cina con l'India e la superficie stessa degli Stati Uniti: il CIA World Factbook segnala 9 826 630 km², lo United Nations Statistics Division fornisce 9 629 091 km², l'Enciclopedia Britannica 9 522 055 km². Gli Stati Uniti possiedono anche diversi territori insulari sparsi tra l'Oceano Pacifico (ad esempio Guam) e i Caraibi (compreso Porto Rico, che è legato agli Stati Uniti in un'associazione chiamata Commonwealth).

Dalla pianura costiera dell'Atlantico spostandosi verso l'interno si incontrano i boschi decidui e le dolci colline del Piedmont. I monti Appalachi dividono la costa orientale dai Grandi Laghi e dalle praterie del Midwest. Il Mississippi-Missouri, il quarto sistema fluviale più lungo del mondo, attraversa da nord verso sud il centro del paese. Le piatte e fertili praterie delle Grandi Pianure si estendono a ovest, interrotte da un altopiano nella regione sud-est. Le Montagne Rocciose, al margine occidentale delle Grandi Pianure si estendono da nord a sud attraverso tutto il paese, raggiungendo altitudini superiori ai 4 300 metri in Colorado. Più a ovest si incontrano le rocce del Gran Bacino e deserti come il Mojave. Le catene montuose della Sierra Nevada e la Catena delle Cascate si snodano prossimi oramai alla costa del Pacifico. Con i suoi 6 194 metri sul livello del mare, il Monte Denali, in Alaska è la vetta più elevata del paese. Vulcani attivi sono comuni e presenti in tutta la regione costiera che va dall'Arcipelago Alexander alle Isole Aleutine, attraversando la Penisola di Alaska, oltre che nell'arcipelago delle Hawaii. Il supervulcano presente nel Parco Nazionale di Yellowstone nelle Montagne Rocciose è il più grande vulcano presente all'interno della parte continentale degli Stati Uniti.


=== Clima ===
Gli Stati Uniti d'America hanno in comune un clima continentale piuttosto accentuato, ma data l'enorme estensione del territorio si notano differenze considerevoli tra le varie parti. Si avvicinano al tropico nella Florida, ma l'andamento meridiano dei rilievi non oppone ostacoli ai venti freddi del nord che giungono fino nel Texas. Le influenze nordiche si fanno sentire anche sulla costa atlantica, lungo la quale scende la fredda corrente del Labrador che annulla in gran parte l'influenza marina fino all'altezza del capo Hatteras (New York ha medie di gennaio oscillanti da 0 a -4 °C, e medie di luglio da 21 a 25 °C).
A est il clima varia da umido continentale nel nord fino a subtropicale umido a sud. Nella punta meridionale della Florida è presente un clima tropicale, così come alle Hawaii. Le Grandi Pianure a ovest sono generalmente semi-aride. Gran parte delle regioni montane dell'Ovest sono caratterizzate da un clima alpino. Il clima è arido nel Gran Bacino, desertico nel Sud-Ovest, mediterraneo lungo la costa californiana, oceanico lungo le costiere di Oregon, Washington e Alaska meridionale (la maggior parte dell'Alaska rientra però nel clima subartico o polare). Fenomeni meteorologici estremi non sono rari, con le regioni costiere lungo il Golfo del Messico soggette al rischio uragani.


== Popolazione ==


=== Demografia ===
L'Ufficio del Censimento degli Stati Uniti, riporta per il 2010, 308,7 milioni di persone, con un aumento del 9,7% rispetto all'anno 2000, che era di 281,4 milioni di persone. La percentuale di crescita è circa in media con le percentuali dei decenni precedenti a partire dal 1900.
La popolazione è generalmente in crescita, specie grazie a una forte immigrazione, proveniente in buona parte dall'America Latina e dall'Asia orientale. La presenza di immigrati - o di loro discendenti diretti - è molto rilevante nella parte sud occidentale del paese. Più di 37 milioni di cittadini sono nati all'estero e circa 15 milioni di questi sono stati naturalizzati cittadini statunitensi. Il 6% della popolazione è di origine italiana, costituita dai discendenti degli immigranti arrivati sulle coste degli Stati Uniti perlopiù dalla seconda metà del XIX secolo fino alla Seconda Guerra Mondiale, provenienti in maggioranza dal Mezzogiorno, dal Veneto e dal Friuli. Sono circa 18 milioni gli italo-americani (cifra che tuttavia non considera tutti coloro che posseggono solo parziale origine italiana e non deducibile dal cognome), ma solo 1 milione di essi parla o comprende l'italiano.
L'Affirmative Action, una politica a favore dei gruppi minoritari, ha permesso negli ultimi decenni agli appartenenti alle minoranze etniche un più facile accesso alle Università, a molti posti di lavoro che precedentemente erano loro preclusi e a incarichi di grande responsabilità nel mondo politico e nell'alta finanza. Questo però da qualcuno è visto come una sorta di razzismo al contrario nei confronti di una parte di popolazione.


==== Immigrazione ====
L'immigrazione negli Stati Uniti fu sempre molto intensa nel corso della storia, specialmente dall'Europa, la parte meridionale fu interessata dall'immigrazione dalla Spagna, tranne la zona della Louisiana che al tempo si estendeva fino al Canada. I primi immigrati nelle 13 colonie provenivano dal Regno Unito ma in seguito fu molto forte l'immigrazione dalla Germania dove il numero degli abitanti era quasi pari a quello degli immigrati britannici, mentre nella zona dell'attuale stato di New York erano presenti immigrati dai Paesi Bassi. L'immigrazione dalla Francia fu frequente dopo la cessione della Louisiana agli Stati Uniti da parte di Napoleone Bonaparte. Nell'Ottocento fu enorme l'immigrazione dall'Irlanda, e altrettanto forte quella dall'Italia, specie a cavallo tra l'Ottocento e il Novecento. L'immigrazione proseguì nel Novecento con l'arrivo di immigrati dai paesi scandinavi, e durante la seconda guerra mondiale di Ebrei (circa 6 milioni) specialmente dalla Russia, dalla Polonia e dall'Ungheria.


=== Etnie ===

Con più di 316,7 milioni di abitanti (Census maggio 2012), gli Stati Uniti sono il terzo paese al mondo per popolazione, dopo Cina e India.
La zona più popolata del Paese è quella nordorientale, di antica urbanizzazione; si sono espanse anche le zone urbane della costa pacifica, specie in California.
Secondo le stime ufficiali del 2013 il 77% della popolazione è bianca (compreso, tuttavia, anche un 16% di ispanici o latinoamericani di origine europea o prevalentemente europea, ovvero i ''white hispanic''), il 12,9% nera o afroamericana, il 4,6% asiatica, e solo l'1% di origine amerindia.
Gli americani di origine europea (ma anche araba e turca) non ispanica, ovvero i "Non-hispanic whites", costituivano all'incirca il 61% della popolazione nel 2012, considerevolmente calati (e in continuo calo, sia in percentuale sia in numero assoluto) rispetto all'89% del 1960.
Secondo il vecchio censimento ufficiale del 2000, i residenti di ascendenza tedesca erano il 12,2%, quelli di origine britannica il 20,6% (di cui l'11,9% di irlandesi e l'8,7% di inglesi). I residenti di ascendenza italiana rappresentavano il 5,6% della popolazione totale. Il gruppo comunemente identificato come WASP, Bianco, Anglosassone, Protestante, pur detenendo ancora le leve del potere politico ed economico, non costituisce più la maggioranza della popolazione del paese.
È stato rilevato, nel censo del 2010, che solo il 23% dei bambini sotto i 15 anni ha genitori bianchi (i bianchi di origine europea, ma anche araba e turca, sono definiti col termine "Non-hispanic whites" nel censimento ufficiale, ovvero "Bianchi di origine non latino-americana"), che entro il 2042 saranno una minoranza, se proseguono le tendenze migratorie e la bassa natalità tra i bianchi. Questa proiezione su un futuro scenario demografico in cui i bianchi, da sempre ai vertici dei poteri e della gestione dello Stato, saranno in netta minoranza, ha cominciato a scatenare forti dibattiti circa l'identità degli USA nel futuro prossimo e sull'immigrazione in entrambi gli schieramenti politici.
Per quanto riguarda le origini della popolazione statunitense (stima del 2010) si calcola che essa abbia le seguenti discendenze (anche se solo lontane o parziali):
223 553 265 sono bianchi non ispanici così suddivisi:
 Britannici 37,5 milioni - 59,2 milioni (numero che varia a seconda che si includa o meno coloro che hanno indicato "americani" come etnia -color giallo nella mappa-, quasi tutti di discendenza inglese coloniale; i britannici includono anche coloro che si definiscono di origine inglese, scozzese o gallese.)
 Tedeschi 50,7 milioni
 Irlandesi 34,5 milioni (sette volte la popolazione dell'Irlanda stessa)
 Italiani 18 milioni
 Francesi 11,8 milioni (inclusi alcuni milioni di franco-canadesi)
 Polacchi 10,6 milioni
 Ebrei 6,4 milioni (la comunità ebraica più grande del mondo fuori da Israele)
 Olandesi 4,5 milioni
 Norvegesi 4,3 milioni
 Svedesi 4,3 milioni
 Russi 3 milioni
 Ungheresi 1,5 milioni
 Cechi 1,4 milioni
 Danesi 1,4 milioni
 Portoghesi 1,4 milioni
 Greci 1,3 milioni
 Ucraini 900 mila
 Slovacchi 800 mila
 Austriaci 700 mila
 Lituani 700 mila
 Finlandesi 700 mila
 Romeni 500 mila
 Croati 400 mila
Circa 38,9 milioni sono gli afroamericani, compresi i neri ispanici.
Circa 19,8 milioni di persone sono di origine asiatica, soprattutto:
 Cinesi 3,7 milioni
 Arabi 3,5 milioni
 Indiani 3,4 milioni
 Filippini 3,4 milioni
+ Coreani 2 milioni
 Vietnamiti 1,5 milioni
 Giapponesi 1,3 milioni
 Turchi 1 milione 
Secondo il censimento del 2010 risultano 50,4 milioni di cittadini statunitensi di origine ispanica (di qualsiasi etnia), in particolare:
 Messicani 34,5 milioni
 Portoricani 5,1 milioni
 Cubani 1,9 milioni
 Dominicani 1,7 milioni
 Salvadoregni 1,1 milioni
 Guatemaltechi 1 milione
 Colombiani 900 mila
 Honduregni 600 mila
 Ecuadoregni 500 mila
 Peruviani 500 mila
 Spagnoli 103 mila
Nel censimento governativo del 2009 gli statunitensi ispanici erano circa 48,5 milioni, con un incremento di quasi 3 milioni di unità in soli 2 anni.
I nativi americani, compresi i sanguemisti, sono circa 5 milioni.
Negli Stati Uniti vive la comunità di Rom più grande al mondo, contando circa 1 milione di individui.
L'immigrazione ispanica è la più numerosa. Alcuni stati, come California, Arizona e Texas, sono già a maggioranza ispanica (definiti "minority-majority" nel censimento ufficiale); va comunque fatto notare che tutti questi stati del sud est facevano parte, in passato, dell'Impero Messicano, primo e secondo, e prima ancora del Vicereame di Nuova Spagna, e numerosi ispanici vi risiedevano già storicamente, ben prima dell'annessione agli U.S.A. dei territori e dell'immigrazione di massa.
È stato inoltre calcolato che negli Stati Uniti vivano approssimativamente 12 milioni di clandestini (unauthorized immigrants), principalmente messicani, salvadoregni, guatemaltechi, filippini.


=== Religione ===

Cristiani 78,4%Protestanti 51,3%
Cattolici 23,9%

Mormoni 1,4%Ortodossi 1%

Ebrei 1,7%
Buddhisti 0,7%
Musulmani 0,6%
Induisti 0,4%
Atei e Agnostici 16,1%
Gli USA sono contraddistinti da un tanto forte quanto variegato spirito religioso che si spiega facendo riferimento alla storia e alla costituzione materiale del Paese. Di fatto si osserva che nascono continuamente numerose confessioni religiose. I valori religiosi sono una parte assai importante della vita degli statunitensi, come dimostrano le elezioni vinte dal candidato repubblicano George Bush, puntando sui valori familiari della società.
Il Cristianesimo è presente in tutte le sue grandi derivazioni: in maggioranza protestanti (51,3%), seguiti dai cattolici (23,9%), mormoni (1,4%), cristiani ortodossi (1%).
Le confessioni protestanti di maggiori tradizioni sono quelle della tradizione calvinista-riformata (presbiteriana, congregazionalista, nonché i battisti) e gli episcopali, questi ultimi ramo americano dell'Anglicanesimo, cui tradizionalmente fanno riferimento le classi alte (è la confessione della famiglia Bush). Le confessioni protestanti più diffuse sono nell'ordine la battista (17,2%), la metodista (7,2%), fede abbracciata dal presidente George W. Bush dopo il matrimonio, la luterana (4,9%), la presbiteriana (2,8%) e la episcopale (1,8%), oltre a una miriade di Chiese evangeliche, pentecostali e minori. La singola chiesa più diffusa è quella cattolica, presente fin dall'epoca coloniale (soprattutto nel Maryland, di cui uno dei primi governatori, Carroll, che nel 1776 fu tra i firmatari della Dichiarazione di Indipendenza, era fratello del primo vescovo cattolico degli Stati Uniti). I cattolici statunitensi, in prevalenza bianchi ed europei, hanno tuttavia visto rafforzare la loro presenza grazie all'immigrazione ispanica degli ultimi 30 anni.
Vi sono anche presenze ebraiche (1,7%), islamiche (0,6%), buddisti (0,5%), induisti (0,4%), sikh, caodaisti, shintoisti, e bahai, grazie all'enorme varietà di etnie presenti ogni religione è rappresentata.
Negli ultimi decenni si è sviluppato il fenomeno delle TV and Web Churches, guidate dei cosiddetti tele-predicatori della Christian Coalition, tra i quali vanno ricordati William M. Branham, Billy Graham, Pat Robertson e Jerry Falwell, animatori della Destra Cristiana, fondamentale per le vittorie elettorali di Ronald Reagan nel 1980 e 1984, nonché per quelle di George W. Bush nel 2000 e 2004 e va ricordato anche il controverso telepredicatore Benny Hinn (peraltro molto conosciuto e seguito anche in Italia). Parallelamente sono nate e cresciute le cosiddette megachurches, grandissime chiese evangeliche non-denominazionali come la Lakewood Church di Joel Osteen in Houston, nel Texas, che è la più grande chiesa degli Stati Uniti, con più di 45 000 fedeli, seguita dalla Crystal Cathedral di Los Angeles che dispone di 2736 posti a sedere (è situata nei pressi di Disneyland, commissionata nel 1980 dal telepredicatore Robert Schuller).
Spesso la religione è dietro a molte questioni e controversie politiche riguardanti il razzismo (il movimento per la desegregazione dei neri era guidato da Martin Luther King, un pastore protestante), il pacifismo (la stessa guerra in Iraq ha diviso il panorama religioso tra favorevoli e contrari), la pena di morte (sostenuta dalle chiese protestanti di stampo evangelical e fermamente contestata dai cattolici), la bioetica, l'omosessualità, l'insegnamento della teoria dell'evoluzione delle specie e il Neodarwinismo.
Fenomeno minoritario anche se in forte crescita è il Neopaganesimo, le cui numerose religioni sono tutte presenti negli Stati Uniti. I neopagani statunitensi sono in maggioranza wiccani, ma sono presenti anche ampie comunità di eteni, celtisti e dodecateici. In netta minoranza sono i neopagani romani. Le religioni neopagane hanno trovato, negli Stati Uniti, terreno fertile per l'istituzione di innumerevoli organizzazioni, chiamate Chiese nella maggior parte dei casi, come previsto dalla politica religiosa.


=== Lingue ===
Anche se gli Stati Uniti d'America non hanno mai adottato una lingua ufficiale, l'inglese è di fatto la lingua nazionale. Secondo un dato del 2003, circa 215 milioni, ossia il 82% della popolazione in età scolare, ha come lingua madre l'inglese. Oltre all'inglese le lingue più diffuse, secondo il censimento del 2000 sono: lo spagnolo, utilizzato regolarmente da 28 milioni di abitanti; il cinese (2 milioni); il francese (1,6 milioni, comprendendo il creolo-francese 1,9 milioni); il tedesco (1,4 milioni); il tagalog (1,2 milioni); il vietnamita (1,1 milioni); l'italiano (1 milione). Le lingue autoctone e inuit sono parlate da meno dello 0,5% della popolazione. Tra queste la più parlata è il navajo, con circa 180 000 persone che lo parlano oltre all'inglese.
L'inglese è adottato in tutti gli atti pubblici formali, ma non è ufficiale a livello federale. È ufficiale in 28 dei 50 Stati dell'Unione. Alcuni Stati hanno come lingua ufficiale, oltre all'inglese, un'altra lingua: in Louisiana il francese, nelle Hawaii l'hawaiiano, nel Nuovo Messico lo spagnolo. Il 18 maggio 2006 il Senato ha approvato una risoluzione, proposta dal repubblicano James Inhofe, con cui si stabilisce che l'inglese è la lingua "comune e unificatrice degli Stati Uniti". Per entrare in vigore deve però essere votata anche dalla Camera dei Rappresentanti e anche essere approvata dal Presidente, che ha il diritto di veto.


== Ordinamento dello stato ==

Il sistema politico degli Stati Uniti d'America comprende il sistema federale che unisce gli stati, e il sistema di ciascuno Stato.
Nonostante la possibilità teorica di ampia indipendenza, gli stati tendono ad assomigliarsi nei sistemi di governo, e generalmente sono basati sul sistema federale con un capo dello stato (il presidente degli Stati Uniti, o il governatore di ciascun Stato), un'assemblea legislativa (di solito bicamerale, con un Senato e una Camera dei Rappresentanti - "House" o "House of Representatives") e un sistema di giudici e tribunali, federali e statali, ciascuno con una propria giurisdizione.
Il rapporto fra il governo federale e gli stati è regolato dalla costituzione americana, interpretata dalla Corte Suprema.
Il governo federale, per Costituzione, ha il solo potere di regolare il commercio fra gli stati, di proteggere i diritti dei cittadini, e di difendere il paese. Di fatto e con l'avallo della Corte Suprema, col tempo ha acquisito grandi poteri, che esercita attraverso organismi federali i quali, ad esempio, regolamentano la circolazione delle droghe o la cattura dei criminali, ma anche l'educazione e i diritti dei disabili.
Ogni stato elegge al congresso due senatori e un numero di rappresentanti proporzionale alla popolazione (almeno uno), un sistema che offre un maggiore peso agli stati più piccoli.
Il sistema politico statunitense è bipolare e assegna il potere a chi ha ricevuto più voti tra i due partiti maggiori, il Partito Democratico (di centro-sinistra e di tendenze progressiste) e il Partito Repubblicano (di centro-destra e di tendenze conservatrici).
L'elezione del presidente avviene ogni quattro anni, il primo martedì dopo il primo lunedì di novembre. L'elezione del Presidente avviene in modo indiretto. I cittadini eleggono i grandi elettori che a loro volta si riuniscono ed eleggono il Presidente. Ogni stato possiede un numero di grandi elettori pari al numero di deputati e di senatori che lo Stato esprime.
Con rare eccezioni in ciascuno Stato i grandi elettori vengono assegnati alla lista che prende il maggior numero di voti (the winner takes all). Il meccanismo elettorale spinge i candidati a concentrare i propri sforzi per ottenere i voti di pochi decisivi stati nei quali il risultato è incerto, trascurando invece gli stati nei quali con ragionevole certezza il risultato finale è scontato. La scelta del candidato alla presidenza avviene attraverso elezioni primarie che avvengono nel corso di diverse settimane, secondo un calendario che rispecchia la tradizione e vede nell'Iowa e nel New Hampshire i primi stati interessati da questo tipo di voto.
Nel senato una maggioranza di tre quinti è necessaria per porre fine al dibattito. Questo permette a una sostanziale minoranza di bloccare leggi particolarmente sfavorevoli, con un processo chiamato "filibuster". Inoltre, se il presidente si rifiuta di firmare una legge (ponendo il suo diritto di "veto"), maggioranze di due terzi sia nella Camera sia nel Senato possono approvare una legge senza la firma del presidente, superandone il suo "veto". Talvolta, le leggi passate dal Senato e dalla Camera sono diverse. In tal caso, un comitato formato da senatori e rappresentanti ("conference committee") si riunisce per cercare un compromesso accettabile a entrambe le camere: compromesso che spesso esprime più le preferenze del comitato che delle due camere. Ciononostante le leggi, molto spesso, vengono approvate comunque. In tali battaglie politiche spesso il conflitto non è a viso aperto: infatti, spesso il presidente firma una legge approvata dai due terzi di ciascuna delle due camere ("a veto-proof majority") pur dichiarandosi contrario.
Per quanto riguarda la costituzione, questa può essere emendata, mediante due procedure:
con la prima, il Congresso, con l'approvazione di due terzi di ciascuna delle Camere, propone agli Stati l'emendamento in questione;
con la seconda (che non è stata mai applicata) il Congresso, dietro richiesta delle assemblee legislative di due terzi degli Stati, convoca una Convenzione nazionale per discutere e presentare l'emendamento. A questo punto, in entrambi i casi, è necessario che tre quarti degli Stati approvino l'emendamento. Questa approvazione può essere opera dell'assemblea legislativa dello Stato, o di un'apposita convenzione. Tranne in un caso, l'approvazione degli emendamenti è sempre stata opera delle assemblee legislative degli stati.
Vari emendamenti si sono succeduti nella storia statunitense. Sono famose le modifiche dopo la guerra civile intese a proibire la schiavitù. Clamoroso il XVIII emendamento che proibisce il consumo dell'alcool, successivamente abrogato dal XXI, emendamento che è stato l'unico a essere approvato mediante convenzioni statali, e l'unico ad abrogare un precedente emendamento (il XVIII, appunto).


=== Suddivisioni amministrative ===


==== Stati federati ====
La dichiarazione d'indipendenza, in origine, fu firmata da tredici dei cinquanta Stati che costituiscono gli Stati Uniti, insieme al Distretto federale di Columbia (la data fra parentesi nell'elenco sottostante indica l'epoca della loro entrata nella federazione):

Un distretto separato, sotto la diretta autorità del Congresso, è il  Distretto di Columbia, ossia Washington, che è anche la capitale della federazione.
Inoltre ci sono anche alcuni territori esterni che dipendono dagli Stati Uniti:


==== Contee ====
Il secondo livello amministrativo è generalmente quello delle contee. I 50 stati sono suddivisi in 3 141 contee o entità amministrative assimilabili a esse. Il rapporto tra stati, contee e livelli amministrativi inferiori è regolato in modo autonomo nei diversi stati dalla costituzione di ognuno di essi.


=== Città principali ===
Il terzo livello amministrativo, pur con importanti differenze nei diversi stati, è solitamente quello delle città (city e borough). Una città occupa in genere una parte del territorio di una contea, ma vi possono essere "città indipendenti", il cui territorio non è compreso in alcuna contea, o le consolidated city-county, cioè città il cui territorio si sovrappone completamente a quello della contea di appartenenza. Un caso unico è invece quello della città di New York, il cui territorio copre 5 diverse contee (rappresentate dai 5 quartieri, o borough).
I centri urbani maggiori sono tuttavia ben più estesi dei loro confini cittadini, e vengono identificati da un'area metropolitana. Le aree metropolitane censite dallo United States Census Bureau sono 363. Esse comunque non costituiscono un'entità amministrativa, ma hanno una funzione esclusivamente statistica.
Nel 2008, l'83,6% della popolazione viveva in un'area metropolitana. Dall'anno 2000 la maggiore crescita demografica si è registrata soprattutto nelle città del sud (la cosiddetta Sun Belt), in particolare nelle aree metropolitane di Dallas, Houston, Phoenix, Miami e Atlanta, e nella California Meridionale.


=== Istituzioni ===


=== Forze di polizia ===
Negli Stati Uniti vi sono forze di polizia in ambito federale, statale, di contea e di città.
Le agenzie federali, con competenza in tutto il territorio nazionale, sono il Federal Bureau of Investigation, il Federal Bureau of Narcotics, gli US Marshals, la Drug Enforcement Administration e l'US Secret Service. Ogni Stato ha poi una State police, mentre nelle contee la giurisdizione è dello Sheriff. Nelle città vi sono i dipartimenti di polizia, i più conosciuti sono: Los Angeles Police Department, Chicago Police Department, New York City Police Department e Miami-Dade Police Department.


==== Forze armate ====

Con la caduta dell'Unione Sovietica all'inizio degli anni novanta del XX secolo, gli Stati Uniti sono rimasti una potenza, nonostante gli innumerevoli tagli di fondi destinati al settore Difesa. Nel corso degli anni (in particolar modo dopo la fine della seconda guerra mondiale), grazie alla ricerca di una sempre maggiore efficienza e superiorità tecnologica (piuttosto che numerica) nei confronti dei potenziali nemici, le forze armate statunitensi hanno raggiunto una capacità operativa estremamente elevata. I corpi militari sono così suddivisi:
United States Navy: unica Marina Militare al mondo dotata di ben 11 “superportaerei” (più decine di sottomarini nucleari e varie tipologie di navi da battaglia) in grado di “proiettare” il potenziale militare americano in qualsiasi parte del globo in poche ore (o giorni);
United States Army: l'Esercito, composto da più di un milione di soldati altamente addestrati e dotati di materiali di prim'ordine;
United States Air Force: l'Aviazione Militare, dotata di migliaia di aerei ed elicotteri, unica al mondo a essere dotata di aeromobili con tecnologia Stealth;
United States Marine Corps: Corpo Militare elitario, gestito come una piccola forza armata a sé stante, con navi dedicate, fanteria sbarcabile e una propria forza aerea d'appoggio. Il Corpo dei Marines dispone di una “Forza di Intervento Rapido” in grado di raggiungere in poche ore qualsiasi punto del globo terrestre;
United States Reserve: Riserva Militare, corpo composto da cittadini civili che, in caso di necessità possono essere richiamati in servizio.
United States National Guard: Guardia Nazionale, una branca dell'esercito, principalmente indicata per agire in situazioni di crisi interna al paese.
Il presidente detiene il titolo di comandante in capo della forze armate e nomina i suoi leader, il Segretario della Difesa e i comandi congiunti del personale. Il Dipartimento della Difesa gestisce le forze armate, compresa Esercito, Marina, Corpo dei Marines, e l'Air Force. La Guardia Costiera è gestito dal Dipartimento di Sicurezza della Patria in tempo di pace e dal Dipartimento della Marina in tempo di guerra. Nel 2005 i militari erano 1,38 milioni di personale in servizio attivo, insieme a diverse centinaia di migliaia di riserva, oltre alla Guardia Nazionale, per un totale di 2,3 milioni di soldati. Il Dipartimento della Difesa impiega inoltre circa 700 000 civili. Il servizio militare è volontario, anche se la coscrizione può verificarsi in tempo di guerra. Le forze americane possono essere impiegate rapidamente grazie alla grande flotta di aerei da trasporto e aerei cisterna di rifornimento dell'Air Force, e alle undici portaerei attive nelle flotte dislocate nell'oceano Atlantico e Pacifico. Al di fuori degli Stati Uniti, i militari americani sono schierati su 770 basi e strutture presenti in ogni continente, tranne l'Antartide. La spesa totale in campo militare nel 2006 ammontava a più di 528 miliardi di $, cioè quasi il 46% della spesa militare globale. La spesa pro capite è di 1 756 $, circa dieci volte la media mondiale. Nel 2010 la spesa militare statunitense è stata pari al 4,60% del PIL.


== Politica ==


=== Politica estera ===
Gli Stati Uniti esercitano a livello globale una grande influenza economica, politica e militare. Sono membro permanente delle Nazioni Unite e del Consiglio di sicurezza delle Nazioni Unite, e la città di New York ospita la sede dell'ONU. Quasi tutti i paesi hanno ambasciate a Washington e numerosi consolati sono presenti in tutto il paese. Allo stesso modo quasi tutte le nazioni ospitano missioni diplomatiche americane. Tuttavia Iran, Corea del Nord, Bhutan, Sudan e Taiwan non hanno formali relazioni diplomatiche con gli Stati Uniti.
Gli uomini del governo degli USA percepiscono le minacce poste dai governanti di alcuni di questi stati come una giustificazione per le proprie iniziative militari e di politica estera, come nel caso dei programmi per il missile anti-balistico, iniziative fondate sul timore che questi stati non sarebbero (in ipotesi infausta di aggressione) dissuasi dalla cosiddetta distruzione mutua assicurata. Di conseguenza, si giustifica, nei confronti di questi stati, misure di difesa preventiva, regolamentata dalla Strategia di Difesa Nazionale (National Defense Strategy).
Gli Stati Uniti godono di un rapporto speciale con il Regno Unito e mantengono forti legami con Australia, Nuova Zelanda, Giappone, Israele, Marocco e tutti i membri della NATO. Lavorano inoltre a stretto contatto con i vicini continentali tramite l'Organizzazione degli Stati Americani e accordi di libero scambio come il NAFTA con Canada e Messico. Nel 2005 gli Stati Uniti hanno speso 27 miliardi di $ in aiuti pubblici allo sviluppo, il maggior paese contributore del mondo. Tuttavia, relativamente al reddito interno lordo, gli Stati Uniti contribuiscono con il 0,22%, classificandosi al ventesimo posto tra i ventidue principali stati donatori. Enti non governativi, come fondazioni private, imprese e istituzioni religiose donano 96 miliardi di dollari. Il totale complessivo sale così a 123 miliardi di $, il settimo in percentuale del reddito interno lordo.


== Economia ==

Gli Stati Uniti hanno un sistema economico capitalista di tipo misto, con un grande contributo delle imprese private nelle decisioni microeconomiche, regolate però dalle scelte del governo. Caratterizzata da alta produttività, alimentata da abbondanti risorse naturali, e da una sviluppata rete di infrastrutture, secondo il Fondo Monetario Internazionale, l'economia degli Stati Uniti genera un PIL annuale di 16 245 miliardi di dollari, che costituisce il 22% del prodotto interno lordo mondiale ai prezzi di mercato, e quasi il 20% del prodotto mondiale lordo a parità di potere d'acquisto (PPA). È la più grande economia statuale del pianeta in termini di PIL (nominale), con circa lo stesso PIL combinato di tutti i paesi dell'Unione europea a PPA generato nel 2012. Il PIL pro capite è il decimo in termini nominali e il sesto in termini di parità di potere d'acquisto. Gli Stati Uniti sono il più grande importatore di merci e il terzo maggiore esportatore, anche se le esportazioni pro capite sono relativamente basse. Canada, Cina, Messico, Giappone e Germania sono i principali partner commerciali. Le principali merci di esportazione sono macchinari elettrici, mentre i veicoli costituiscono la principale voce delle importazioni.
Il settore privato costituisce la maggior parte dell'economia, mentre le attività governative partecipano al 12,4% del PIL. L'economia è prevalentemente postindustriale, con il settore dei servizi che contribuisce al 67,8% del PIL. Il principale settore in termini di giro d'affari è quello del commercio all'ingrosso e al dettaglio; in termini di reddito netto è quello della finanza e assicurazioni. A causa del voluto mancato controllo sulle banche e una speculazione di borsa trentennale gli Stati uniti hanno avuto un collasso economico a partire dal 2009 e con loro anche gran parte delle nazioni del pianeta. Il debito estero a settembre 2012 ammonta a 16 000 miliardi di dollari, il più alto del mondo. Nel 2013 gli Stati Uniti registrano un'ottima ripresa economica, infatti, dal dicembre 2013 si registra il minor tasso di disoccupazione al mondo e la creazione di nuovi posti di lavoro grazie all'apertura di nuove aziende o fabbriche per i disoccupati oltre che un notevole aumento del PIL e un forte aumento del turismo. Gli Stati Uniti sono la prima superpotenza economica mondiale e industriale, con produzioni nell'industria chimica, nell'industria nucleare, nell'industria elettrica e nell'industria informatica oltre che in tutta l'industria tecnologica e inoltre gli U.S.A. sono molto attivi nel settore della ricerca tanto da detenerne il primato nel settore e in tutti i vari tipi di manifatturiera.
Il New York Stock Exchange è la più grande borsa valori del mondo.
Apple, Microsoft, Google e Coca-Cola sono i quattro marchi più importanti a livello globale.


=== Risorse ===


==== Petrolio ====
Gli Stati Uniti sono il terzo più grande produttore di petrolio del mondo, così come il più grande importatore di questa materia prima.


==== Acqua e altri minerali ====
È leader nella produzione di energia elettrica e nucleare, nell'estrazione di gas naturale, zolfo, fosfati e sale.


=== Agricoltura ===
Sebbene l'agricoltura rappresenti poco meno dell'1% del PIL, gli Stati Uniti sono i maggiori produttori mondiali di mais e soia.


=== Industria ===
Nel 2005 la forza lavoro retribuita era pari a 155 milioni di persone, di cui l'80% a tempo pieno. Secondo stime del 2009, la maggioranza della forza lavoro, ossia il 77% del totale, era impiegata nel settore dei servizi.
Grazie alla ricchezza di risorse minerarie, gli USA sono un Paese autosufficiente per quanto riguarda la maggior parte delle materie prime. I principali centri dell'industria meccanica sono Chicago e Detroit. In California, oltre all'industria cinematografica di Hollywood, si trova un'alta concentrazione di a