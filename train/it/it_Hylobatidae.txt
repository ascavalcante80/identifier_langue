Gli Ilobatidi (Hylobatidae Gray, 1870), comunemente noti come gibboni, sono una famiglia di primati, classificati insieme agli ominidi nella superfamiglia Hominoidea.


== Descrizione e anatomiaModifica ==
La lunghezza del corpo varia tra 45 e 90 cm, il peso tra 4 e 13 kg. Come tutti gli Ominoidi sono privi di coda.
Il cranio è simile a quello degli ominidi e la formula dentaria, mostrata a lato, è identica.
Gli arti anteriori sono notevolmente più lunghi di quelli posteriori. Il pollice si articola vicino al polso, permettendo una presa particolarmente ampia.
Il colore varia, a seconda delle specie, tra il nero, il grigio e varie gradazioni di marrone. Raramente può essere bianco.


== ComportamentoModifica ==
L’attività è diurna e la locomozione avviene soprattutto mediante brachiazione; l’andatura al suolo è bipede ed è aiutata dagli arti anteriori tenuti in alto per bilanciare il corpo.
Vive in coppie monogame insieme alla prole giovane. La specie è territoriale: gli estranei sono allontanati con grida e gesti e raramente si arriva a lotte.


=== VoceModifica ===
Gli ilobatidi sono noti per la produzione di elaborati modelli di vocalizzazione, specie-specifici e sesso-specifici.
Nella maggior parte delle specie le coppie combinano i loro vocalizzi secondo pattern costanti producendo dei veri e propri duetti. Al canto degli ilobatidi sono state attribuite diverse funzioni, per lo più legate al controllo del territorio e al consolidamento dei legami familiari.


=== AlimentazioneModifica ===
I gibboni si nutrono prevalentemente di vegetali: in primo luogo frutta e in misura importante anche foglie. Raramente entrano a far parte della loro dieta piccoli animali.


=== Riproduzione e sviluppoModifica ===
Non vi è una stagione fissa per gli accoppiamenti. Le femmine partoriscono ogni due o tre anni dando alla luce in genere un solo piccolo. I parti gemellari sono rari. Il piccolo è accudito per un anno e mezzo o due e raggiunge la maturità sessuale tra gli otto e nove anni. L'aspettativa di vita in natura è approssimativamente 25 anni; in cattività può arrivare a 34 anni.


== Distribuzione e habitatModifica ==
L'areale è piuttosto vasto, e comprende la maggior parte delle foreste tropicali e subtropicali dell'Asia sud-orientale, dall'Indocina alle isole di Malesia e Indonesia, in particolare Borneo, Giava e Sumatra. L'habitat è formato dalle foreste pluviali tropicali e subtropicali. Possono trovarsi anche in montagna fino a 1800 m di altitudine.


== TassonomiaModifica ==
La famiglia è composta da gibboni e siamanghi, e comprende 13 specie raggruppate in quattro generi: Hylobates, Symphalangus, Nomascus e Hoolock. La classificazione in generi qui adottata, che comunque non è l'unica ad essere stata proposta, si fonda sul diverso numero di cromosomi diploidi delle varie specie (44 per Hylobates, 38 per Hoolock, 52 pr Nomascus e 50 per Symphalangus).
Si distinguono le seguenti specie:
Genere Hylobates
Hylobates agilis - gibbone agile
Hylobates klossii - gibbone delle Mentawai
Hylobates lar - gibbone dalle mani bianche o lar
Hylobates moloch - gibbone cenerino
Hylobates muelleri - gibbone di Müller
Hylobates pileatus - gibbone dal berretto

Genere Hoolock
Hoolock hoolock - hulok occidentale
Hoolock leuconedys - hulok orientale

Genere Symphalangus
Symphalangus syndactylus - siamango

Genere Nomascus
Nomascus annamensis - gibbone dalle guance bianche dell'Annam
Nomascus concolor - gibbone dal ciuffo
N. c. concolor
N. c. furvogaster
N. c. jingdongensis
N. c. lu
N. c. nasutus

Nomascus gabriellae - gibbone dalle guance rosa
Nomascus hainanus - gibbone di Hainan
Nomascus leucogenys - gibbone dalle guance bianche
Nomascus siki - gibbone dalle guance bianche meridionale


== NoteModifica ==
^ Van Ngoc Thinh, Alan R. Mootnick, Vu Ngoc Thanh, Tilo Nadler, Christian Roos, A new species of crested gibbon, from the central Annamite mountain range, in Vietna