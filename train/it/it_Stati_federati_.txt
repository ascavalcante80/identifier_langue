I Länder /ˈlɛndɐ/ (al singolare Land /lant/, voce tedesca per "stato" o "paese") denoninati anche non ufficialmente, Bundesländer /ˈbʊndɛsˌlɛndɐ/ (singolare: Bundesland ˈbʊndɛsˌlant/), sono gli Stati federati della Germania. Possono essere paragonati equivalentemente alle regioni italiane.
Ognuno dei 16 Stati è rappresentato a livello federale nel Bundesrat, il consiglio federale.


== Lista ==
Nella tabella sottostante sono indicati i 16 stati che compongono la Germania.


== Suddivisioni ulteriori ==
Negli Stati di maggiori dimensioni si ha l'ulteriore suddivisione amministrativa in:
Distretti governativi (Regierungsbezirk): alcuni dei più grandi Stati (Baden-Württemberg, Baviera, Assia, Renania Settentrionale-Vestfalia) sono suddivisi in distretti governativi. Questi sono unità decentrate dell'amministrazione dello Stato. Negli ultimi anni sono stati aboliti i distretti governativi in Renania-Palatinato (1999), Sassonia-Anhalt (2003), Bassa Sassonia (2004) e Sassonia (2012). Inoltre nella Renania Settentrionale-Vestfalia sono previste riforme in materia.
Circondari (Landkreis o, in alcuni Stati, Kreis): ogni Stato (ad eccezione delle città-land di Berlino, Amburgo e Brema) è diviso in circondari. Complessivamente, al momento attuale, ne esistono 323. A questi si aggiungono le 117 città extracircondariali (kreisfreie Stadt) e circondari urbani (Stadtkreis, solo nel Baden-Württemberg) che non appartengono ad alcun circondario, ma sono città che, oltre alle funzioni comunali, svolgono anche le funzioni di un circondario. I circondari sono enti territoriali che dispongono di organi eletti direttamente.
Confederazioni comunali (Kommunalverband): in alcuni Stati esistono, come entità intermedie fra i circondari e i comuni, delle unioni di comuni con competenze e di forme diverse. Anche la definizione non è univoca, ma varia a seconda dell'ordinamento giuridico dello Stato a cui appartengono. Possono essere sia enti territoriali (Gebietskörperschaft) veri e propri che semplici enti di diritto pubblico (Körperschaft des öffentlichen Rechts) con limitate funzioni amministrative.
Comuni (Gemeinde): I comuni sono l'unità territoriale e amministrativa più piccola. In Germania attualmente esistono 12 320 comuni (situazione aggiornata al 1º marzo 2006). I comuni hanno degli organi eletti direttamente. A seconda dell'ordinamento comunale del singolo Stato, esistono varie classi di comuni, di cui la più importante è quella della città (Stadt). Vi sono inoltre 248 territori extracomunali (geimeindefreies Gebiet) che non appartengono ad alcun comune e che, di norma, sono aree disabitate o acque interne. Al di sotto del livello comunale esistono degli organi di decentramento e di limitato autogoverno nelle frazioni (Ortschaft, Ortsteil o Stadtteil), nei quartieri (Stadtteil) e nelle circoscrizioni urbane (Stadtbezirk).


== Storia dei Länder ==
Gli Stati attuali sono il risultato della suddivisione del territorio tedesco avvenuta nel 1945. Entro le 4 zone di occupazione si trovavano inizialmente 17 Stati:
Zona d'occupazione statunitense: Baviera, Assia, Württemberg-Baden, Brema (dal 1/4/1947)
Zona d'occupazione britannica: Renania Settentrionale-Vestfalia, Bassa Sassonia, Schleswig-Holstein, Amburgo, Brema (sino al 1/4/1947)
Zona d'occupazione francese: Württemberg-Hohenzollern, Renania-Palatinato, Baden
Zona d'occupazione sovietica: Sassonia, Sassonia-Anhalt, Turingia, Brandeburgo, Meclemburgo
Berlino inizialmente era sottoposta ad uno statuto speciale.
Nel 1952 gli Stati di Baden, Württemberg-Baden e Württemberg-Hohenzollern vennero uniti nell'unico Stato Baden-Württemberg. Nello stesso anno gli Stati appartenenti alla DDR non vennero formalmente disciolti ma venne tolta loro qualunque funzione amministrativa, cosa che di fatto equivalse ad una dissoluzione; al loro posto vennero creati 14 distretti e Berlino Est che divenne capitale della DDR.
Nel 1957 il Saarland entrò a far parte, come decimo S