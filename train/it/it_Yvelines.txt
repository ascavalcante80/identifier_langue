Il dipartimento degli Yvelines /iv'lin/ è un dipartimento francese della regione dell'Île-de-France. Il nome del dipartimento deriva dalla Foresta di Yvelines, di cui si è salvata dalla deforestazione solo la parte del massiccio di Rambouillet.
Il territorio del dipartimento confina con i dipartimenti della Val-d'Oise a nord, degli Hauts-de-Seine a est, dell'Essonne a sud-est, dell'Eure-et-Loir a sud-ovest e dell'Eure a ovest.
Le principali città, oltre al capoluogo Versailles, sono Mantes-la-Jolie, Rambouillet e Saint-Germain-en-Laye.
Il dipartimento è stato creato il 1º gennaio 1968, grazie all'applicazione della legge del 10 luglio 1964 che prevedeva la suddivisione dell'antico dipartimento di Seine-et-Oise.
Turisticamente, il dipartimento offre moltissime attrazioni, a partire dal Castello di Versailles e dai numerosi castelli che lo circondano (Béhoust, Breteuil, Dampierre, Maisons-Lafitte, Rambouillet, Rosny-sur-Seine, Saint-Germain-en-Laye, Thoiry).
Il dipartimento include anche i territori di due parchi naturali regionali: il Parco Naturale dell'Alta Valle di Chevreuse (Haute-Vallée de Chevreuse) e una parte del Parco Naturale del Vexin Francese (Vexin Français).
Lo sviluppo turistico della zona di Versailles ha portato anche alla valorizzazione di notevoli patrimoni artistici in forma museale, fra cui:
La collezione di arte antica religiosa presso la Chiesa di Craches a Prunay-en-Yvelines
Il museo delle antichità nazionali presso Saint-Germain-en-Laye
Il museo delle carrozze presso Versailles
Alcune residenze di artisti e di personaggi storici sono diventate anch'esse meta turistica:
La casa di André Derain a Chambourcy
La casa di Elsa Triolet e Louis Aragon a Saint-Arnoult-en-Yvelines
