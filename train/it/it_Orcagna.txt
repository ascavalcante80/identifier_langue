Andrea di Cione di Arcangelo soprannominato L'Orcagna (1310 circa – 1368) è stato un pittore, scultore e architetto italiano, attivo a Firenze dal 1343.
Apprese il mestiere da Andrea Pisano e Giotto di Bondone, con i suoi fratelli Jacopo, Benci e Nardo di Cione, a loro volta artisti. Anche Matteo di Cione fu artista, ma di secondo piano.
Nel 1357 firmò e datò una delle sue opere più importanti, il polittico con Cristo in trono e santi per la Cappella Strozzi a Santa Maria Novella. Dal 1355 al 1357 fu capomastro di Orsanmichele, al cui interno è ancora presente il tabernacolo da lui realizzato nella navata destra.
Collaborò alla fabbrica di Santa Maria del Fiore e fu, per un biennio, capomastro al Duomo di Orvieto. Fra le altre opere attribuitegli, la cappella dell'Annunciazione e resti di affreschi nel coro di Santa Maria Novella, la grande Crocifissione e Ultima cena nel refettorio di Santo Spirito e frammenti di un Trionfo della morte nel museo di Santa Croce. Di datazione incerta è la Cacciata del Duca d'Atene in Palazzo Vecchio.
Tra le sue ultime opere, in cui si fa sempre più percettibile l'aiuto del fratello Jacopo, spiccano la Pentecoste alla Galleria dell'Accademia o il Trittico di san Matteo agli Uffizi, interrotto probabilmente per la morte del maestro e terminato dal fratello.


== Curiosità ==
La Loggia della Signoria viene anche impropriamente chiamata Loggia dell'Orcagna, per la confusione relativa alla progettazione, che studi recenti hanno identificato come opera del fratello di Andrea, Benci di Cione.


== Bibliografia ==
Hans Dietrich Gronau, Andrea Orcagna und Nardo di Cione. Eine stilgeschichtliche Untersuchung, Berlin, Deutscher Kunstverlag, 1937.
Richard Offner, A critical and historical corpus of Florentine pai