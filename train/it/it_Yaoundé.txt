Yaoundé (pron. ia-un-dé) è la capitale del Camerun e, con una popolazione stimata di 1.676.588 abitanti (2008), la seconda città più importante del paese sia sotto il profilo demografico che economico (dopo Douala).


== Geografia fisica ==
Yaoundé è situata su un altopiano nella parte meridionale del paese, ad una quota variabile tra 720 e 800 metri sul livello del mare. Non lontano, a settentrione della città, si ergono i monti Mbam Minkom (1.295 m) e il monte Nkolodom (1.221 m), mentre a sudest si eleva il monte Eloumden (1.159 m). Numerosi torrenti e fiumi di mediocre portata (fra cui il Mfoundi, il Biemé e il Mefou) attraversano la città o passano nelle sue immediate vicinanze. Non lontano dal centro di Yaoundé si estende anche un lago di modeste dimensioni (Lac central). Come accade in altre metropoli africane, i quartieri più periferici, costruiti senza seguire un preciso piano regolatore, penetrano nelle savane e nelle boscaglie che circondano la città.


=== Clima ===
→ Climogramma di Yaoundé.
Il clima di Yaoundé è di tipo tropicale della savana (Aw secondo la classificazione dei climi di Köppen), mitigato dall'altezza della città (oltre 700 m s.l.m.) e contraddistinto da temperature elevate ma non tanto quanto quelle che si registrano nei bassopiani.
La temperatura media annua si aggira attorno ai 23 °C e presenta delle variazioni termiche stagionali modeste (la temperatura media del mese più caldo, febbraio, è di 24,4 °C, mentre quella dei mesi più freddi, luglio e agosto, è di 22,1 °C).
Le precipitazioni sono discretamente abbondanti (circa 1.600 mm su base annua), con un regime pluviometrico che vede massimi precipitativi nei periodi marzo-giugno e settembre-novembre (in corrispondenza del passaggio della ITCZ). e due minimi annui, uno piuttosto marcato nei tre mesi invernali (dicembre-febbraio) e un secondo, meno marcato, in luglio e agosto.


== Storia ==
Yaoundé venne fondata il 30 novembre 1889 da alcuni colonizzatori tedeschi e si sviluppò negli anni successivi grazie alla presenza in zona di un gruppo di commercianti provenienti dalla Germania e attratti dai lauti guadagni legati all'esportazione dell'avorio.
La cittadina, alla vigilia della prima guerra mondiale, aveva tuttavia dimensioni molto modeste, non raggiungendo neppure i 10.000 abitanti. A seguito degli accordi di pace di Parigi Yaondé passò, con la maggior parte del Camerun, dalla Germania alla Francia sotto forma di Mandato (la parte sud occidentale della colonia fu assegnata invece alla Gran Bretagna).
Nel 1922 divenne capitale del Camerun francese, rango che conservò dopo l'indipendenza del paese (1960) e dopo l'unione, in un solo Stato, di questo con la parte meridionale dell'ex Camerun britannico (1961).


== Demografia ==
Modesto centro coloniale di poche migliaia di abitanti durante la dominazione tedesca, conclusasi formalmente nel 1920, Yaoundé iniziò ad acquistare connotazioni propriamente urbane solo dopo essere divenuta, nel 1922, capitale del Mandato francese del Camerun. Fra gli anni venti e trenta del Novecento la città conobbe un tasso di sviluppo moderato che la portò a raggiungere, nel 1938, alla vigilia della II guerra mondiale, i 25.000 abitanti. Nella seconda metà degli anni cinquanta del Novecento, con la crisi della produzione del cacao e del porto di Douala, Yaoundé iniziò ad espandersi con maggiore rapidità, raggiungendo nel 1961, un anno dopo l'indipendenza del Camerun, i 58.000 abitanti. Secondo i dati del censimento del 1976 la città aveva superato i 313.000 abitanti che si raddoppiarono una decina di anni più tardi (649.000 circa al censimento del 1987). Secondo le ultime stime (2008) la popolazione di Yaoundé ascende attualmente a 1.676.588 unità.


== Economia ==
Le industrie comprendono sigarette, prodotti caseari, manufatti in argilla