Il 1º luglio 2002 alle 21:35 il volo Bashkirian Airlines 2937 ed il volo cargo DHL 611 entrarono in collisione sopra Überlingen (Germania), non lontano dal Lago di Costanza.
Nell'incidente morirono 71 persone. Gli investigatori del Bundesstelle für Flugunfalluntersuchung determinarono nella loro relazione del 19 maggio 2004 che le cause dell'incidente erano imputabili al controllo del traffico aereo.
Il 24 febbraio 2004 il controllore Peter Nielsen fu pugnalato a morte da Vitaly Kaloyev, un architetto russo che perse la moglie ed entrambi i suoi figli nell'incidente.


== I velivoli coinvolti ==
Il volo 2937 era un charter - registrato come RA-85816 - operato dalla Bashkirian Airlines utilizzando un Tupolev Tu-154M, destinato al trasporto passeggeri in viaggio da Mosca a Barcellona. A bordo si trovavano 60 passeggeri e 9 membri dell'equipaggio. 45 dei passeggeri erano bambini in viaggio per la Spagna.
I bambini provenivano tutti dalla regione del Bashkortostan e per le loro abilità artistiche il comitato locale dell'UNESCO aveva organizzato una gita scolastica in Costa Daurada in Spagna. Sarebbero dovuti partire due giorni prima, ma l'agenzia di viaggi, per un disguido, li trattenne a Mosca finché non fu trovato un nuovo charter.
Il volo DHL 611 - registrato come A9C-DHL - era un cargo jet Boeing 757-200 in volo tra Bergamo e Bruxelles.
A bordo c'erano il capitano britannico Paul Phillips e il primo ufficiale canadese Brant Campioni.


== L'incidente ==
I due velivoli viaggiavano alla quota di 36.000 (FL360) piedi in rotta di collisione. Nonostante si trovassero nello spazio aereo tedesco, il controllo aereo nella zona era affidato a Zurigo tramite la società privata svizzera Skyguide.
Il controllore di turno quella sera, Peter Nielsen, stava lavorando su due postazioni nello stesso tempo e non ebbe il tempo di rendersi conto, fino a poche decine di secondi prima dell'incidente vero e proprio, del pericolo cui andavano incontro i due aerei. Quando vide sullo schermo radar cosa stava succedendo, chiamò subito il volo 2937 e diede al pilota l'ordine di scendere di mille piedi per evitare collisioni con il traffico in arrivo (il volo 611).
Alcuni secondi dopo l'equipaggio russo iniziò la discesa, ma il loro sistema di controllo anticollisione (TCAS) diede loro l'istruzione di salire di quota, mentre, viceversa, l'avionica del volo 611 dava all'equipaggio DHL l'ordine di scendere. Se entrambi gli aerei avessero seguito le istruzioni dei sistemi computerizzati, probabilmente l'incidente non avrebbe avuto luogo.
I piloti del volo 611 seguirono inizialmente le istruzioni del TCAS e scesero di quota, ma non ebbero la possibilità di informare il controllore, dal momento che questi era in comunicazione col volo 2937. Circa otto secondi prima dell'impatto la discesa del volo 611 era di 2400 piedi al minuto, meno dei 2500-3000 raccomandati dal TCAS.
Il pilota russo del Tupolev ignorò il comando del TCAS e scese a sua volta, come ordinato dal controllore di volo, riportandosi in rotta di collisione col volo DHL. Dopo la discesa il pilota russo si posizionò circa 110 piedi (33 metri) al di sotto della quota assegnatagli e cambiò di dieci gradi la rotta verso cui puntava la bussola magnetica.
Ignaro degli allarmi dei TCAS di entrambi gli aerei, Nielsen ripeté l'ordine di scendere al volo 2937, dando al Tupolev un'informazione sbagliata sulla posizione dell'altro aereo. Questo fu in gran parte dovuto al mancato aggiornamento dei dati radar - cui Nielsen faceva riferimento - in seguito ai lavori di manutenzione che proprio quella sera venivano effettuati sui sistemi principali. Di conseguenza il controllore leggeva dati che venivano aggiornati con sistemi più lenti e questo fece perdere secondi preziosi ai piloti russi, che dovevano visualizzare la posizione del Boeing DHL a occhio nudo nell'oscurità.
Gli aerei entrarono in collisione quasi ad angolo retto, a quota 34.890 piedi, con lo stabilizzatore verticale del Boeing che tagliò da parte a parte la fusoliera del Tupolev, poco più avanti dell'attaccatura delle ali.
L'impatto fece esplodere il Tupolev, i cui rottami si distribuirono su un'area molto vasta. Il Boeing, con più dell'80% della superficie dello stabilizzatore persa, percorse precipitando più di sette chilometri prima di schiantarsi su un'area boscosa vicino al villaggio di Taisersdorf, toccando terra con un angolo di 70º. La sezione di coda fu strappata dalla fusoliera dagli alberi appena prima dell'impatto ed entrambi i motori furono ritrovati a diverse centinaia di metri dal relitto principale.
È sensato credere che tutte e 69 le persone a bordo del Tupolev morirono sul colpo, e che i piloti DHL siano deceduti non prima dello schianto al suolo.


== Le concause dell'incidente ==
Alle 21.35 UTC (23.35 CEST) del 1º luglio 2002 un solo controllore, Peter Nielsen dell'aeroporto di Zurigo, stava operando sul traffico nello spazio aereo attraverso cui gli aerei stavano transitando. L'altro controllore in servizio stava riposando in un'altra stanza: questa pratica contravveniva alle regole, ma era un'abitudine che in diversi anni di lavoro non aveva mai creato problemi, e che normalmente era tollerata dal management dell'aeroporto.
A causa dei lavori di manutenzione in corso all'impianto radar, era stato chiesto a un terzo controllore e a un tecnico dei sistemi di tenersi disponibili nel caso Nielsen avesse avuto bisogno di aiuto. Questi, però, o non era al corrente del fatto o scelse di non far intervenire alcun collega, per mantenersi concentrato ed evitare eccessive e pericolose distrazioni. Inoltre, i lavori di manutenzione avevano spento un sistema ottico di allarme pre-collisione, che avrebbe avvisato il controllore con largo anticipo se due aerei avessero rischiato un incidente, e Nielsen non ne era stato informato.
Un sistema di allarme pre-collisione a breve termine (STCA) era in funzione e diede un allarme alla postazione RE SUED alle 21:35:00 (32 secondi prima dell'impatto): questo allarme non fu sentito da nessuno nella centrale di controllo del traffico, anche se non fu trovato alcun malfunzionamento del sistema in un incidente probatorio effettuato in sede d'indagine.
Fu inoltre appurato che la presenza di questo allarme non dava altro che un cicalino acustico. Probabilmente - sempre che Nielsen lo avesse sentito - può averlo interpretato male, abbastanza da non accorgersi di cosa stava succedendo fino al successivo aggiornamento dello schermo radar (12 secondi dopo) o fino alla segnalazione che il TCAS del Boeing aveva avvertito l'equipaggio DHL di perdere quota.
In ogni caso - che fosse l'una o l'altra circostanza - per il controllore trovare una soluzione sarebbe stato da difficoltoso a impossibile.
A complicare ulteriormente la situazione, la linea telefonica principale degli uffici della Skyguide era staccata a causa degli stessi lavori di manutenzione, mentre la linea secondaria presentava comunque dei problemi. Questo impedì ai controllori di volo dell'aeroporto di Karlsruhe di telefonare per avvisare dell'imminente disastro.
Nei minuti che precedettero l'incidente, Nielsen era occupato nella gestione di un volo Aero Lloyd in arrivo all'aeroporto di Friedrichshafen. La difficoltà di gestire due punti di controllo in contemporanea e l'impossibilità di ricevere ed effettuare chiamate verso Friedrichshafen per passare a quell'aeroporto l'ottimizzazione dell'atterraggio, sommate alla mancanza di un rapido aggiornamento radar, contribuirono complessivamente alla scarsa continuità con cui Nielsen controllava i propri schermi: per questa ragione egli si rese conto dell'imminente collisione meno di un minuto prima che questa accadesse.
Se egli avesse potuto ordinare più tempestivamente all'aereo russo di scendere, gli aerei avrebbero seguito rotte radicalmente diverse e i sistemi TCAS non si sarebbero attivati. Per ironia della sorte, se egli non avesse affatto dato ordini, entrambi gli equipaggi avrebbero senz'altro seguito le indicazioni del proprio TCAS, e anche in questo caso avrebbero avuto quasi certamente miglior fortuna. Quando Nielsen si rese conto che la situazione (i tanti, troppi fattori di distrazione su entrambe le stazioni) erano troppo impegnative, era troppo tardi per chiedere aiuto.
Il governo svizzero annunciò all'interno della sezione intitolata "Pubblicazione di frasi devianti" - inserita nel rapporto ufficiale degli investigatori tedeschi - che il Tupolev si trovava 33 metri al di sotto della quota ordinata dal controllore svizzero, che stava ancora scendendo alla velocità di 1900 piedi al minuto e che, a dispetto delle false affermazioni (per posizione e fraseologia) del controllore Nielsen, se gli equipaggi avessero seguito immediatamente le istruzioni dell'avionica computerizzata avrebbero potuto salvarsi.
La Federazione Russa, d'altro canto sostenne, nella stessa sezione del rapporto ufficiale, che i piloti russi non avevano la possibilità di obbedire agli ordini del proprio TCAS di cabrare perché tale istruzione era comparsa quando l'aereo si trovava già a 35500 piedi, mentre dal controllore era stata data notizia di traffico al di sopra di tale quota, sopra i 36000 piedi. Inoltre, Nielsen aveva dato un'informazione del tutto sbagliata sulla posizione dell'aereo DHL (ore 2, anziché ore 10 come effettivamente era) e l'equipaggio di quest'ultimo velivolo aveva la "reale possibilità" di evitare la collisione, dal momento che erano in grado di ascoltare la conversazione tra il Tupolev e il controllore aereo.
Il cambio di rotta di complessivamente 20 gradi (da rotta 254 a 274) durante la discesa non viene menzionata nel rapporto ufficiale.


== Conseguenze ==

Peter Nielsen fu pugnalato a morte davanti alla propria abitazione il 24 febbraio 2004 da un architetto russo, Vitaly Kaloyev, che fu poi arrestato nell'arco di alcuni giorni. Kaloyev aveva perso nell'incidente sua moglie ed entrambi i suoi figli, che si trovavano a bordo del volo 2937.
Essendo uno dei primi familiari delle vittime ad arrivare sul punto di atterraggio dei rottami del Tupolev, e avendo ritrovato e riconosciuto il corpo di sua figlia praticamente intatto (a differenza di quelli di sua moglie e di suo figlio, ritrovati alcuni giorni dopo, mutilati dalla violenza della collisione) Kaloyev ebbe un violento esaurimento nervoso, da cui si riprese dopo più di un anno. Ripresosi dallo shock, aveva chiesto al direttore della SkyGuide di poter incontrare il controllore responsabile del disastro, una richiesta che non fu accolta. Kaloyev trovò dunque l'abitazione di Nielsen e lo uccise quasi sulla porta di casa. La gendarmeria svizzera lo trovò in stato di shock nella propria stanza d'albergo: non ricordava quello che aveva fatto, e fu necessaria una valutazione psichiatrica per stabilire se fosse in grado di essere processato.
Durante un interrogatorio con il Giudice per le indagini preliminari, Vitaly Kaloyev disse che lo schianto dell'aereo sul Lago di Costanza lo aveva ucciso, che i propri figli erano i più piccoli a bordo del volo 2937, e che non aveva alcun bisogno di identificare i corpi. Kaloyev era visibilmente distrutto per la perdita della propria famiglia: "ho vissuto al cimitero per due anni, restando seduto dietro le loro tombe" affermò.
Kaloyev presentò un documento firmato da uno studio legale di Amburgo, datato 11 novembre 2003, nel quale gli si chiedeva in via extragiudiziale di accettare un risarcimento di 60.000 franchi svizzeri per la perdita della moglie e 50.000 per la perdita di ognuno dei suoi figli, a titolo di risarcimento, purché rinunciasse a qualunque altra pretesa nei confronti della società. Il documento mise Kaloyev su tutte le furie e questi chiese subito di poter parlare al direttore di SkyGuide, Alan Rossier, e al controllore Peter Nielsen di persona.
Quando Kaloyev trovò Nielsen, nei pressi dell'abitazione di questi, gli chiese di chiedere scusa per la morte della sua famiglia. "Mi colpì la mano," disse al giudice istruttore, "nella quale tenevo la busta con le foto dei miei bambini. Ricordo solo di aver provato una sensazione sgradevole, come se i corpi dei miei bambini si stessero girando nella tomba." Kaloyev aggiunse che non ricordava con precisione cosa fosse successo in seguito.
Il 26 ottobre 2005 Vitaly Kaloyev fu condannato a otto anni di reclusione, da scontarsi in una prigione svizzera. Tenendo conto dei 610 giorni di carcere che il russo aveva già fatto preventivamente, avrebbe dovuto essere scarcerato non prima del 2011.
In una documentazione del 19 maggio 2004 gli investigatori stabilirono che la causa principale dell'incidente non furono le disattenzioni di Peter Nielsen, ma l'incompetenza manageriale e i diversi guasti tecnici del centro di controllo. Nielsen si licenziò dalla SkyGuide dopo l'incidente, sconvolto com'era dal pesante senso di colpa. Alla Skyguide, i suoi ex colleghi mantengono un piccolo vaso con una rosa bianca alla vecchia postazione di Nielsen. La stessa Skyguide, dopo aver inizialmente incolpato dell'incidente il pilota russo, accettò le proprie responsabilità e risarcì, nelle modalità descritte, le famiglie delle vittime.
Il 27 luglio 2006, una sentenza a sorpresa da parte del tribunale di Costanza stabilì che la colpa ricadeva esclusivamente sul governo tedesco, poiché ciò che avviene nel proprio spazio aereo deve essere responsabilità non di una società di controllo privata svizzera, bensì degli organi di controllo del traffico aereo tedeschi.
Dal maggio 2004 la Skyguide è indagata per omicidio colposo, e il 7 agosto 2006, il pubblico ministero del tribunale di Winterthur ha chiesto dai 6 ai 15 mesi di reclusione per otto dipendenti della società, con l'accusa di "omicidio per negligenza".
Il 15 maggio 2007 nella cittadina svizzera di Bülach, nel Cantone di Zurigo, è iniziato il processo contro 8 persone della compagnia svizzera Skyguide: 3 dirigenti, 4 tecnici e 1 controllore di volo che era in servizio nella notte della collisione assieme al collega Peter Nielsen, ucciso da Vitaly Kaloev un anno e mezzo dopo il disastro aereo. La Procura elvetica ha chiesto per gli 8 accusati da 6 a 15 mesi di reclusione. Zulfat Khamatov, presidente della ONLUS dei parenti delle vittime, insieme con altri 3 parenti delle vittime, ha dichiarato: "Questo processo non farà il punto dell'indagine. Speriamo che la corte svizzera faccia giustizia durante il processo considerando che Vitaly Kaloyev sta scontando una pena di 8 anni di reclusione".
"Fino a questo momento non è stato stabilito perché Nielsen abbia svolto da solo il controllo del traffico aereo nella zona di Zurigo, perché Nielsen abbia contraddetto il sistema del Tupolev Tu-154 della BAL - che chiedeva di salire di quota - e perché non erano disponibili i collegamenti telefonici con altri centri di controllo aereo", come ha dichiarato l'avvocato dei parenti delle vittime russe, Urs Zaal. Zaal ha dichiarato che i parenti delle vittime vogliono partecipare al processo, ma non vogliono fare nessun dichiarazione in presenza del giudice svizzero. Il processo dovrebbe essere terminato il 31 maggio 2007.
Il 3 luglio 2007 una sentenza d'appello da parte del tribunale di Zurigo stabilì pe