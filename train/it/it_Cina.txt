La Cina (中國T, 中国S, ZhōngguóP), ufficialmente la Repubblica Popolare Cinese (RPC) (中華人民共和國T, 中华人民共和国S, Zhōnghuá Rénmín GònghéguóP ), anche nota come Cina popolare, è uno Stato sovrano situato nell'Asia orientale.
È il paese più popoloso del mondo, con una popolazione di oltre 1,4 miliardi di persone. La RPC è uno Stato a partito unico governato dal Partito Comunista di Cina, con la sua sede del governo nella capitale di Pechino. Essa esercita giurisdizione su 22 province, cinque regioni autonome, quattro municipalità direttamente controllate (Pechino, Tianjin, Shanghai e Chongqing), e due per lo più autonome regioni amministrative speciali (Hong Kong e Macao). La RPC considera anche Taiwan - che è controllata dalla Repubblica di Cina (RDC), un'entità politica separata - come la sua 23ª provincia. La complessa condizione politica di Taiwan è una delle conseguenze della guerra civile cinese che ha preceduto la fondazione della RPC.
Coprendo poco meno di 9,7 milioni di chilometri quadrati, la Cina è il terzo paese più grande del mondo per superficie. Il paesaggio della Cina è vasto e diversificato, e va dalle steppe della foresta e i deserti dei Gobi e del Taklamakan nell'arido nord alle foreste subtropicali e umide del sud. L'Himalaya, il Karakoram, il Pamir e il Tian Shan sono le catene montuose che separano la Cina meridionale dall'Asia centrale. Il fiume Azzurro e il fiume Giallo, rispettivamente il terzo e il sesto più lunghi del mondo, scorrono dall'Altopiano del Tibet verso la costa orientale densamente popolata. La costa della Cina lungo l'oceano Pacifico è lunga 14.500 chilometri, ed è delimitata dal mare di Bohai, dal mar Giallo, dal mar Cinese Orientale e dal mar Cinese Meridionale.
L'antica civiltà cinese - una delle prime al mondo - fiorì nel bacino fertile del fiume Giallo, nelle pianure della Cina settentrionale. A partire dall'età del bronzo si ha evidenza di strutture feudali, in cui i nobili si raccoglievano intorno a monarchie ereditarie. Vi sono testimonianze di una casata regnante nella prima metà del I millennio a.C., nota come dinastia Zhou, il cui declino condusse alla nascita di un discreto numero di regni indipendenti in competizione per il predominio sulla regione, con stagioni di conflitto che si fecero particolarmente accese nel periodo che va dall'VIII al III secolo a.C.. Nel 221 a.C., lo stato di Qin sconfisse e conquisto i territori di tutti gli altri stati combattenti, dando vita al primo impero della storia cinese, sotto la dinastia Qin.
Da quel momento il titolo di imperatore della Cina divenne il sinonimo della raggiunta supremazia. La dinastia Qin non durò a lungo, ma le popolazioni vennero presto riunite sotto l'egida della dinastia Han (III secolo a.C. - III secolo d.C.). I quattro secoli in cui regnarono i sovrani della dinastia Han sono considerati cruciali per la definizione e affermazione della identità culturale cinese, tanto da divenire il termine con cui i cinesi definirono se stessi (con il termine appunto di etnia o popolo Han). Da allora la storia cinese ha visto l'alternarsi di periodi di divisione e fasi di unificazione, con conseguenti periodi di frammentazione, contrazione o espansione territoriale, sotto l'egida di diverse dinastie, talora di etnia straniera (come nel caso dei mongoli o dei mancesi).
L'ultima dinastia fu quella dei Qing, il cui regno si concluse nel 1911 con la fondazione della Repubblica di Cina. Dopo la sconfitta dell'Impero del Giappone durante la seconda guerra mondiale, il paese fu scosso dalla guerra civile che vedeva contrapposte le forze nazionaliste del Kuomintang, il partito che allora deteneva il governo del paese, e le forze facenti capo al Partito Comunista di Cina. Nel 1949 la guerra si concluse con la sconfitta del Kuomintang e la fuga del governo nazionalista sull'isola di Formosa, nella cui capitale Taipei ha tuttora sede l'attuale Repubblica di Cina, altresì nota come Taiwan. In seguito alla vittoria conseguita sul continente, il 1º ottobre del 1949 a Pechino le forze comuniste guidate da Mao Zedong proclamarono ufficialmente la nascita della Repubblica Popolare Cinese.
Dopo l'introduzione di riforme economiche nel 1978, la Cina è diventata l'economia dalla crescita più rapida al mondo. A partire dal 2013, è la seconda economia più grande al mondo sia come PIL totale nominale che per parità di potere d'acquisto (PPA), ed è anche il più grande esportatore e importatore di merci al mondo. La Cina è ufficialmente uno Stato munito di armi nucleari e ha il più grande esercito permanente del mondo, con il secondo più grande bilancio della difesa. La Cina Popolare è membro delle Nazioni Unite dal 1971, quando ha preso il posto della Repubblica di Cina tra i seggi dei membri permanenti del Consiglio di sicurezza delle Nazioni Unite. La Cina è anche membro di numerose organizzazioni multilaterali, tra cui l'OMC, l'APEC, il BRICS, l'Organizzazione di Shanghai per la cooperazione, il BCIM e il G-20. La Cina, unanimemente riconosciuta come Grande potenza dal consesso internazionale, è una potenziale Superpotenza secondo un certo numero di accademici e analisti che si occupano di questioni militari, politiche ed economiche.


== Etimologia del nomeModifica ==
I cinesi si riferiscono comunemente al proprio paese usando il termine Zhōngguó (中国, composto di Zhōng, "centrale" o "medio", e Guó, "regno", "stato"). Questa parola antica (il termine si ritrova nel "classico dei documenti" del VI secolo a.C.) era in origine un nome collettivo riferito all'insieme di regni presenti nelle pianure della Cina del Nord. Con l'avvento dell'impero, esso assunse divenne poi sinonimo di terra di insediamento dei cinesi Han, che si contrapponeva alle terre abitate dai "barbari" di etnie differenti (come le tribu dei Xiongnu). Sotto la dinastia mancese dei Qing (XVII-XIX secolo), il termine perse questa connotazione strettamente legata all'appartenenza etnica al gruppo Han, per espandersi fino a comprendere l'intera compagine di gruppi etnici raccolti sotto l'egida del potere dei Qing, il cui impero aveva una forte connotazione multietnica e multiculturale.
Soltanto a partire dal XIX secolo il termine Zhōngguó divenne sinonimo di stato o nazione cinese.  Dal 1949 il nome ufficiale del paese è Repubblica Popolare Cinese (中华人民共和国S, Zhōnghuá Rénmín GònghéguóP).
Il termine "Cina" sarebbe comparso per la prima volta in Inghilterra nel 1555, all'epoca della pubblicazione degli scritti dell'esploratore portoghese Duarte Barbosa risalenti al 1516.
Vi sono diverse teorie che tentano di spiegare l'origine della parola "Cina". Essa potrebbe derivare persiano Chin (چین‎), che a sua volta deriva dalla parola sanscrita Cīna (चीन). Parola che si ritrova nelle prime scritture indù, tra cui il Mahābhārata (V secolo a.C.) e Manusmṛti (II secolo a.C.). Questo fatto contraddirebbe la teoria proposta nel XVII secolo da Martino Martini, secondo il quale il nome Cina deriverebbe da "Qin" (秦), il più occidentale dei regni cinesi durante la dinastia Zhou.


== StoriaModifica ==


=== I miti della tradizioneModifica ===
Non esistono testimonianze scritte sulla nascita della civiltà cinese. La tradizione tramanda l'esistenza di mitiche figure fondatrici come l'Imperatore Giallo, e sua moglie Lei Zu: l'uno avrebbe regnato su un mitico primo impero cinese, l'altra avrebbe introdotto l'uso del baco da seta. Vi sarebbe anche Yu il Grande vissuto alla fine del III millennio a.C., identificato come colui che introdusse l'uso delle armi di bronzo.
La tradizione cinese tramanda l'esistenza di tre antiche dinastie nel periodo che precede il III secolo a.C (nel 221 a.C. ci fu l'avvento dell'impero Qin, il primo impero della storia cinese). Secondo il mito, la più antica dinastia sarebbe quella degli Xia intorno al 2100 a.C., che venne soppiantata dalla dinastia Shang, la quale cedette infine il posto a quella dei Zhou.
Se si includono le dinastia riportate dalla tradizione, la storia complessiva delle dinastie cinesi coprirebbe perciò un arco di quasi quattro millenni.


=== Dalla preistoria all'età del bronzoModifica ===
Le tracce più antiche di Homo erectus ritrovate in Cina sono quelle dell'Uomo di Pechino risalenti a 780.000-680.000 anni fa. I fossili di Homo sapiens più antichi risalgono invece a 18.000-11.000 anni fa. Grazie ai cambiamenti climatici che seguirono il ritiro dei ghiacci, tra il VIII e il IV millennio a.C. si assistette alla transizione da comunità di cacciatori-raccoglitori a gruppi dediti all'agricoltura e all'allevamento del bestiame. I reperti archeologici testimoniano l'esistenza di un gran numero di comunità umane insediatesi su un vasto territorio che comprende le valli del Fiume Azzurro e del Fiume Giallo. La caratteristica principale di questi insediamenti risiede nell'altissimo grado di differenziazione culturale che si riscontra nei manufatti, nella struttura delle abitazioni, e in generale nelle testimonianze della vita collettiva di ciascuna comunità. Secondo gran parte degli storici e archeologi moderni, il modello più credibile per le origini della civiltà cinese si basa quindi su una molteplicità di culture regionali sviluppatesi in maniera autonoma, caratterizzate da sfere di influenza che talvolta entravano in contatto tra loro. L'adozione di questo modello policentrico segna un netto punto di svolta rispetto alla tesi tradizionale (frutto dei miti fondativi e delle tradizionali cronache imperiali) fondata sull'idea di un'origine unitaria della civiltà cinese, e rappresenta uno dei più importanti risultati scientifici raggiunti grazie all'introduzione della storia e dell'archeologia moderne in Cina agli inizi del XX secolo.
A partire dal III millennio a.C. gli scavi archeologici testimoniano l'esistenza di diverse comunità urbane, sparse su insediamenti di epoca neolitica: molti dei quali si trovano nelle pianure circostanti il fiume giallo.
I più antichi manufatti di bronzo mai ritrovati in Cina risalgono al 3100-2700 a.C, nel sito archeologico della cosiddetta cultura di Majiayao. Esistono reperti riconducibili a diverse culture dell'età del bronzo, ma l'utilizzo di questo materiale rimase molto diffuso fino al V secolo a.C..


=== L'epoca pre-imperialeModifica ===
La prima dinastia di imperatori cinesi è la dinastia Xia, fondata dal Grande Yu che lasciò il trono al figlio Qin e ai suoi discendenti, nel 2200 a.C.: l'ultimo Xia fu Jie, che venne detronizzato, nel 1766 a.C. dai fondatori della successiva dinastia Shang. Durante quest'ultima nascono i primi pittogrammi, incisioni su dorsi di tartaruga a scopo augurale e divinatorio, che in seguito divennero gli ideogrammi della scrittura cinese: questa venne poi codificata durante il regno della dinastia successiva, gli Zhou, che regnarono dal 1122 a.C. al 770 a.C. In questo periodo il regno è sempre più diviso e iniziano le prime lotte fra province, che si accentua durante il periodo Chunqiu (Primavere e Autunni) 770-476 a.C., che segna l'ingresso della Cina nell'età del Ferro: in questo periodo nasce e insegna Confucio. Alla fine la litigiosità dei principi locali smembra il regno degli Zhou, e si apre con il periodo dei Regni Combattenti, in cui la Cina è frammentata in una decina di regni in perenne lotta fra di loro. In realtà, anche se queste dinastie sono incluse tra quelle imperiali, fino al 221 a.C. l'Impero Cinese propriamente detto non esiste, poiché questi regni non estendono il loro controllo se non su di una parte della Cina. Inoltre i poteri locali sono ancora molto forti e l'economia è basata sulla schiavitù, un po' come succede nell'Impero Romano. Sarà lo stesso primo imperatore della dinastia Qin (in cinese 秦始皇帝) che unificherà la Cina a inventare un nuovo titolo, Huangdi, per designare una forma più alta di autorità e potere: quello dell'Imperatore di tutta la Cina.


=== La Cina imperialeModifica ===

Alla fine del III secolo a.C. rimanevano pochi grandi stati indipendenti retti da diversi principi o re (王S, wángP), caratterizzati da un sistema di alleanze in costante trasformazione. Tra i vari regni si distinse il regno di Qin, che si rese protagonista di una lunga campagna di conquiste militari, che provocò il capitolare degli altri stati uno dopo l'altro. Questa campagna di espansione e unificazione territoriale durò lunghi anni, e si concluse con la conquista e l'annessione dell'ultimo degli stati avversari nel 221 a.C..
Per la prima volta dopo secoli, tutti i territori della Cina allora conosciuta erano sotto il dominio di un unico sovrano. In cerca di una nuova legittimazione, il sovrano di Qin abbandonò il titolo di re (王, wáng) per assumere quello di imperatore (Template:皇帝, appellativo che fino a quel momento era rimasto prerogativa dei sovrani delle mitiche dinastie Xia, Shang e Zhou, e che nessun nessun signore, re o principe locale aveva mai deciso di reclamare per se stesso.
Il re Qin divenne perciò "primo augusto imperatore di Qin", assumendo il nome formale di Qín Shǐ Huángdì e proclamando la nascita della dinastia Qin, e con essa l'avvio della storia dell'impero cinese. Sotto l'egida di Qin Shi Huang avvenne la prima vera e propria unificazione politica, monetaria, militare e culturale del paese: grazie all'impegno del primo ministro Li Si, un unico sistema di scrittura venne codificato e imposto per la prima volta in maniera uniforme su tutto il territorio dell'impero. È in questo periodo che si costruirono alcuni dei primi tratti della grande muraglia.
La dinastia Qin sopravvisse pochi anni alla morte del primo sovrano: pochi anni dopo l'impero cadde preda della guerra tra due dei suoi più grandi generali. Il generale che uscì vittorioso dallo scontro ascese al trono imperiale con il nome di primo sovrano di una nuova dinastia, gli Han.
La dinastia Han regnò dal 206 a.C. fino al 220 d.C.: sotto la dinastia Han si apre ufficialmente la via della seta e inizia il commercio con le province romane d'oriente. L'impero comincia ad espandersi nell'Asia continentale, mentre il confucianesimo si afferma come ideologia della classe dirigente cinese. Nel 105 a.C. viene inventata la carta. Al cadere della dinastia Han, l'impero si spezza di nuovo in tre stati (periodo dei Tre Regni, 220-265): regno Wei a nord, regno Shu nell'attuale provincia del Sichuan e il regno Wu a sud. la divisione è favorita dall'introduzione del Buddismo.

Segue la dinastia Jìn denominata "occidentale" nel periodo tra il 265 e il 316, durante la quale si verifica una riunificazione per un breve periodo, e "orientale" nel periodo tra il 317 e il 420 che vede Nanchino come capitale; dal 420 al 589 circa la Cina rimane divisa tra le dinastie del Nord e del Sud, mentre una nuova riunificazione avviene sotto la Dinastia Sui tra il 581 ed il 618, durante la quale la capitale diventa Xi'an; dal 618 al 907 succede la Dinastia Tang, uno dei periodi di massima fioritura della cultura cinese, mentre il periodo dal 907 al 960 viene detto "delle Cinque Dinastie e Dieci Regni". Dal 960 al 1279 l'impero viene dominato dalla Dinastia Song. Tra il periodo Tang e quello Song vengono inventate la polvere da sparo, la stampa e la bussola.
Il periodo successivo è segnato dall'invasione dei Mongoli, civiltà che si trovava vicino il grande impero cinese, sotto la guida di Gengis Khan e dei suoi discendenti, i quali liquidano la dinastia Song e fondano dal 1279 al 1366 con Kublai Khan la dinastia Yuan, all'inizio della quale risalgono i viaggi di Marco Polo in Cina. Inizialmente la Cina fa parte dello sterminato Impero Mongolo e Kublai Khan era al tempo stesso sovrano di entrambe le entità territoriali; con la frammentazione dei vari Khanati, la dinastia Yuan si limita a governare la Cina. Il dominio mongolo è caratterizzato da una grave crisi demografica e gli invasori faticano a integrarsi con i vinti fino a che una rivolta popolare porta alla cacciata dei Mongoli ed alla fondazione di una nuova dinastia nazionale, la dinastia Ming dal 1368 al 1644. Sotto i Ming la Cina nel XV secolo costruisce in tre anni 1.681 navi di cui molte oceaniche, cosa all'epoca impossibile in Europa, tanto che si può definire sicuramente la superpotenza mondiale di quest'epoca. Successivamente per una profonda crisi politica e d'identità, dovuta in parte alle pressioni dei mongoli e dei tartari a causa delle quali la Cina dovette impiegare le sue forze nella difesa dei confini sottraendole all'espansionismo marittimo, nel 1525 fu dato ordine all'esercito di distruggere qualsiasi vascello oceanico cinese che fosse stato trovato lungo le coste; tale decisione fu la premessa del declino dell'impero cinese.
In seguito alla crisi dei Ming, i Manciù invadono la Cina e la conquistano fondando la dinastia Qing, rimasta al potere dal 1644 al 1911, la quale porta l'Impero alla massima estensione territoriale, ma lentamente verso una crisi irreversibile.


=== La fine dell'impero e la Repubblica di CinaModifica ===

Diversi furono i tentativi di modernizzazione in questo periodo: mentre in Giappone il processo procedette celermente, in Cina venne invece osteggiato prima e dopo la morte dell'imperatore Kuang-Hsiü, lontano parente dell'ultimo imperatore Pu Yi. La vedova Tsu-hsi, zia di Kuang Hsiü, aveva assunto il ruolo di reggente da molti anni ormai e per timore che la riforma confuciana da lei messa in atto allo scopo di rafforzare l'apparato amministrativo dell'impero andasse in frantumi, represse con una certa durezza ogni tentativo di aprire il paese all'occidente.Ad aggravarla è il movimento Taiping, in una guerra civile che l'impero riuscì a reprimere solo grazie all'aiuto delle potenze europee che non aiutarono il movimento Taiping pur avendo le stesse radici religiose cristiane, in quanto il movimento non consentiva la vendita dell'oppio. Questa guerra causò oltre 20 milioni di morti. Successivamente in particolare l'Inghilterra, scatena le Guerre dell'oppio. Interi territori finiscono sotto l'influenza sia degli europei, che dei giapponesi, e la crisi dell'Impero si fa irreversibile. Tutto ciò si conclude con l'abdicazione del giovane Pu Yi, il 12 febbraio 1912.

Due guerre civili fra i nazionalisti filoamericani di Chiang Kai-shek (o Jiang Jie-Shi) e i comunisti di Mao Tse-tung (o Mao Zedong) (1927-1937 e 1945-1949), intervallate dall'invasione giapponese (1937-1945), termineranno con la proclamazione della Repubblica Popolare Cinese di Mao, il 1º ottobre 1949, e della Repubblica nazionale cinese nell'isola di Formosa.


=== La Repubblica Popolare CineseModifica ===
Il nuovo governo riunificò il territorio e diede una struttura economica di tipo socialista al paese, con la nazionalizzazione delle industrie, la creazione delle comuni e la redistribuzione delle terre dei latifondisti ai contadini attraverso iniziative politiche ed economiche che costarono la vita a milioni di persone.
Nella seconda metà del Novecento, si afferma una linea economica che inizialmente segue il modello sovietico e poi tenta un percorso alternativo che porterà al disastro del Grande balzo in avanti. La terribile carestia, la repressione, i lavori forzati e la Rivoluzione Culturale in cui furono protagoniste le Guardie Rosse, provocheranno decine di milioni di morti.


==== L'apertura alla proprietà privataModifica ====
Dopo le molteplici carestie nel Paese, negli scontri politici interni del Partito si afferma Deng Xiaoping, che riorganizza l'economia cinese, favorendo il riconoscimento costituzionale della proprietà privata e l'apertura del mercato ad investimenti esteri. Le proteste di Tian An Men non fermano la politica del Partito Comunista, che dopo il ritorno di Hong Kong e Macao, porta l'economia cinese ai primi posti del globo.
Anche l'occidentalizzazione della Cina, tentata più volte dagli europei a partire dal secolo XVII e culminata con l'irruzione coloniale dalla seconda metà del secolo XIX, è stata assorbita e trasformata nel corso del XX secolo in una singolare forma di comunismo nazionale, uno dei fattori dominanti nella scena internazionale del secondo dopoguerra, facendo dell'antico "Regno di Mezzo" uno dei poli della politica mondiale anche nell'era post-comunista.


==== La Cina come potenza emergenteModifica ====

L'importanza della Cina nel ventunesimo secolo si riflette in virtù del suo ruolo come prima potenza economica per prodotto interno lordo; inoltre è membro fondatore delle Nazioni Unite (è uno dei cinque membri permanenti con il diritto di veto), aderisce al Shanghai Cooperation Organisation (SCO), e fa parte del OMC, dell'APEC, dell'ASEAN, del G2 e del G20. Con l'introduzione della riforma economica basata sul capitalismo, nel 1978 la Cina è diventata il paese con lo sviluppo economico più veloce al mondo, primo maggiore esportatore (2008), e il primo più grande importatore di merci (2010).
Molti studiosi hanno definito la Cina come la nuova superpotenza militare emergente; già nel 1964 riesce a sviluppare i suoi armamenti nucleari e mantiene dalla fine della seconda guerra mondiale l'esercito di terra più grande al mondo (Esercito di Liberazione Popolare), il suo budget per la difesa (con un aumento annuale più 10%) è secondo solo a quello degli USA. La rapida industrializzazione ha ridotto il suo tasso di povertà dal 53% nel 1981 all'8% nel 2001. Tuttavia, la Repubblica Popolare Cinese è ora di fronte a una serie di altri problemi, tra cui il rapido invecchiamento della popolazione a causa della politica del figlio unico , un ampliamento urbano-rurale, uno squilibrio economico tra regione costiere e interne, e il degrado ambientale.


== GeografiaModifica ==
La superficie della Cina è di 9.706.961 km², di poco inferiore all'intera Europa, il che ne fa lo Stato più esteso dell'Asia orientale; la popolazione è d'oltre 1.401.586.000 persone, pari a circa il 19,5% della popolazione mondiale: la Cina è il paese più popolato del mondo.
La forma di Stato della Cina è una repubblica socialista governata da un unico partito, il Partito Comunista di Cina; la sua amministrazione è articolata in 22 province, 5 regioni autonome, 4 comuni, e 2 regioni amministrative speciali.
La Cina confina con 14 paesi: a nord con Russia e Mongolia; a est con la Corea del Nord; a sud con Vietnam, Myanmar, Laos, Bhutan e Nepal; a ovest con India, Pakistan, Tagikistan, Kazakistan, Afghanistan e Kirghizistan. Si affaccia inoltre a est sul Mar Giallo e sul Mar Cinese Orientale e sud-est sul Mar Cinese Meridionale.


=== TerritorioModifica ===

Con 9.71 milioni km quadrati, la Cina è il terzo paese del mondo per estensione (dopo la Federazione Russa e il Canada) e di conseguenza offre una grande varietà di climi e paesaggi. Il punto sul globo terrestre più lontano dal mare (circa 2600 km) si trova in Cina, nell'area desertica nella regione Sinkiang-Uygur. Il sud è diviso tra l'altopiano dello Yunnan-Guizhou, con un'altitudine che parte dai 2000 metri per arrivare ai 550 metri, e i bacini dei grandi fiumi che lo attraversano.
Idealmente si potrebbe dividere la Cina in sei grandi regioni:


==== Il nord-ovestModifica ====
Si divide in tre fasce climatiche, la parte settentrionale fredda, la centrale più temperata e la meridionale umida. Questa regione comprende a nord un bacino chiamato "il bacino di Zungaria",che, nonostante sia caratterizzato da zone rocciose e sabbiose, è una zona piuttosto fertile dove l'agricoltura viene praticata grazie a vasti sistemi di irrigazione; a sud si trova il bacino del Tarim situato tra gli elevati rilievi del Kunlun. Esso comprende il deserto più arido di tutta l'Asia: il Taklamakan.


==== La Mongolia internaModifica ====
Questa regione possiede un clima molto secco e si trova nella parte centro-settentrionale della Cina. La Mongolia Interna è un altopiano caratterizzato da deserti di sabbia, roccia e ghiaia che a est degradano in fertili steppe. Questa regione, delimitata ad est dalla boscosa catena del grande Khingan, comprende pianure ondulate divise da aridi piani rocciosi. Il capoluogo è Hohhot.


==== Il nord-estModifica ====
Comprende tutta la Manciuria a est della catena del grande Khingan: si tratta di una vasta e fertile pianura circondata da monti e colline tagliate da moltissime valli e piccoli pendii. A sud si trova la penisola di Liaodong, le cui coste sono ricche di porti naturali. Nella parte occidentale del nord est si trovano ampie zone desertiche.


==== La Cina settentrionaleModifica ====
Questa regione si trova nella zona delimitata a nord dalla Mongolia interna e, a sud, dal bacino del Fiume Giallo; qui si trova l'altopiano del Loes, caratterizzato da profonde vallate, gole e terrazze coltivate, il bassopiano cinese, i monti dello Shandang e infine, gli aspri e inaccessibili rilievi del sud ovest.


==== La Cina meridionaleModifica ====
Questa regione abbraccia la valle del Chang Jiang e numerose regioni del sud. La valle del grande fiume consiste in una serie di bacini i cui fertili terreni alluvionali sono solcati da canali navigabili e da molti laghi. A ovest si estende il bacino dello Sichuan, un fertile territorio collinare, circondato dagli irregolari altopiani centrali. Gli altopiani meridionali sono compresi tra i monti Tibetani e il mare. A est si estendono zone collinari disboscate e soggette ad erosione; lungo la costa si trovano gli irregolari altopiani sud orientali.


==== L'estrema regione sud-occidentaleModifica ====
È occupata dall'altopiano del Tibet, conosciuto anche come il "Tetto del Mondo", che, posto ad un'altitudine media di 4512 metri sul livello del mare, è la regione in cui si trovano le montagne più alte del mondo, con ben 14 cime che si elevano al di sopra degli 8000 metri tra cui il K2 ed il Monte Everest. Morfologicamente vario, costituito da vasti affioramenti rocciosi, alternati da pianure alluvionali, laghi salati e paludi, l'altopiano è attraversato da numerose catene montuose e orlato dall'Himalaya a sud, dal Pamir e dal Karakorum a ovest, e dal Quiliam sham a nord. Qui si trova la sorgente del Gange. In estate la catena dell'Himalaya fa da scudo protettivo alle più basse nuvole monsoniche provenienti dai versanti indiano e nepalese. Le piogge sono dunque limitate, presenti soprattutto in luglio/agosto.


=== IdrografiaModifica ===

La Cina è sede di un gran numero di fiumi. I tre maggiori sono: lo Huang He 黄河 (in italiano "Fiume Giallo"), lo Chang Jiang 长江 (o "Fiume Azzurro") e lo Xi Jiang 西江  (o "Fiume dell'ovest"), che nella parte media e bassa del loro corso dividono tre grandi assi orografici della Cina orientale, ed hanno la loro origine sull'altopiano tibetano.
Il Fiume Giallo o Huang He, nasce nelle montagne del Qinghai, percorre il territorio cinese per circa 4.855 km, prima di sfociare nel Pacifico presso la penisola dello Shandong. Il Fiume Azzurro o Chang Jiang è il maggiore fiume cinese e il terzo per lunghezza al mondo. Anch'esso nasce dalle montagne del Qinghai, ma procede verso sud-est attraversando così zone di montagne ricche di acqua che gli garantiscono una notevole portata. Lo Xi Jiang nasce sull'altopiano dello Yunnan ed ha notevole importanza dal punto di vista agricolo, dato il clima subtropicale delle regioni irrigate. Nel Guangdong confluisce nello "Zhu Jiang" o Fiume delle Perle che è un'altra importante arteria di trasporto fluviale con il suo delta che arriva fino alla città di Canton e oltre verso un territorio pieno di canali e dighe.
Circa la metà dei fiumi della Cina, compresi i tre più lunghi Fiume Azzurro (Chang Jiang), Fiume Giallo (Huang He) e Xi Jiang, scorre da ovest a est e sfocia nei mari cinesi aperti all'Oceano Pacifico; in minore quantità sfociano nel Mare Del Giappone, mentre altri sono privi di sbocco sul mare e quindi si gettano negli aridi bacini occidentali e settentrionali, dove le acque filtrano nel sottosuolo formando profonde e importanti riserve d'acqua. Le piene dei grandi fiumi portano inondazioni che hanno sovente conseguenze disastrose sugli insediamenti umani e sulle coltivazioni.


== PopolazioneModifica ==


=== DemografiaModifica ===

Il censimento nazionale del 2015 ha permesso di stimare la popolazione della Repubblica Popolare Cinese in circa 1.401.586.000 individui; il 16.6% di essi aveva un'età di 14 anni o inferiore, il 70.14% era tra i 15 e i 59 anni e il 13,26% aveva più di 60 anni. Il tasso di crescita della popolazione per il 2013 è stato stimato di essere dello 0,46%. Sempre secondo il censimento, la densità della popolazione era di 139,6 ab./km² e un isu di 0,777; classificandosi all'81º posto. La popolazione è sparsa in modo molto irregolare; è infatti concentrata prevalentemente nelle province orientali e nelle grandi pianure, mentre a ovest, zona più aspra e arida, vi è una densità bassissima. L'aspettativa di vita è salita a 73 anni.
Oggi, la Repubblica Popolare Cinese ha una dozzina di grandi città, con uno o più milioni di residenti di lungo periodo, tra cui le tre città globali di Pechino, Hong Kong e Shanghai. Le principali città della Cina svolgono ruoli chiave a livello nazionale e per quanto riguarda l'identità regionale, la cultura e l'economia.
Anche se, per gli standard occidentali, il paese può essere considerato a reddito medio, a partire dal 1978 la sua rapida crescita ha permesso a centinaia di milioni di suoi cittadini di uscire dalla povertà. Nel 2009, circa il 10% della popolazione cinese vive al di sotto della soglia di povertà di 1 dollaro al giorno, rispetto al 64% del 1978. La disoccupazione in ambito urbano, al 2014, era di circa il 4,1%. La disoccupazione media si attesta attorno al 10%. Sono cresciuti notevolmente sia la fetta di popolazione appartenente al ceto che i super ricchi (individui con un patrimonio superiore a 10 milioni di yuan). Con oltre 1,3 miliardi di persone e una costante diminuzione delle risorse naturali, il governo cinese si è dimostrato molto preoccupato per l'elevato tasso di crescita della popolazione e, fin dal 1979 e con risultati alterni, ha tentato dal 1979 di attuare una politica severa di pianificazione familiare, nota come "politica del figlio unico". Con questa dottrina, fino al 2013, si è cercato di limitare le famiglie ad aver un unico figlio, con eccezioni per le minoranze etniche e un certo grado di flessibilità nelle zone rurali. Un importante allentamento di questa politica è stato promosso nel dicembre 2013, consentendo alle famiglie di avere due figli se uno dei genitori è figlio unico. Tuttavia, il ministro della pianificazione familiare cinese aveva indicato nel 2008 che la politica del figlio unico sarebbe stata mantenuta almeno fino al 2020. I dati del censimento del 2010 hanno svelato che il tasso di fertilità totale era di circa 1,4.
Le indicazioni politiche, insieme alla tradizionale preferenza per i figli di sesso maschile, può aver contribuito ad uno squilibrio nel rapporto tra i sessi. Secondo il censimento del 2010, il rapporto nelle nascite era di 118,06 maschi per 100 femmine, un valore che si discosta dalla media che è di circa 105 maschi per 100 femmine. Il censimento del 2010 ha rilevato che i maschi rappresentavano il 51,27% della popolazione totale. Tuttavia, il rapporto tra i sessi della Cina è più equilibrata di quanto non fosse nel 1953, quando i maschi erano il 51,82%.


==== AlfabetizzazioneModifica ====
Il tasso di alfabetizzazione sopra i 15 anni è del 98%, uomini: 99,2%; donne: 96,7% (stime 2001); nel 1950 questo era del 20%.
Studenti universitari: 2,8%; 30 milioni (2010), con aumento di 5 milioni per anno.


=== EtnieModifica ===

La Cina riconosce ufficialmente 56 gruppi etnici distinti, il più grande dei quali sono i Cinesi Han, che costituiscono circa il 91,9% della popolazione totale, ma la distribuzione è molto irregolare; esistono infatti vaste zone della Cina occidentale in cui l'etnia Han è una minoranza. Inoltre la riunione di molti cinesi nella maggioranza Han oscura alcune delle grandi differenze linguistiche, culturali e razziali che sussistono tra persone all'interno di questo stesso gruppo. Le grandi minoranze etniche comprendono gli Zhuang (16 milioni), i Manciù (10 milioni), i Cinesi Hui (9 milioni), i Miao (8 milioni), gli Uiguri (7 milioni), gli Yi (7 milioni), i Tujia (5,75 milioni), i Mongoli (5 milioni), i Tibetani (5 milioni), i Buyei (3 milioni) e i Coreani (2 milioni). La natura multietnica della Cina è il risultato in parte dei territori incorporati dalla Dinastia Qing, i cui imperatori erano essi stessi di etnia manciù e non membri della maggioranza Han. Le teorie etniche cinesi sono pesantemente influenzate da quelle dell'Unione Sovietica. La politica ufficiale afferma di essere contro l'assimilazione e sostiene che ogni gruppo etnico dovrebbe avere il diritto di sviluppare i propri linguaggio e cultura. Il grado di integrazione dei gruppi etnici di minoranza con la comunità nazionale varia largamente da gruppo a gruppo. Alcuni di essi, come i tibetani e gli Uiguri provano un forte sentimento di ostilità verso la maggioranza. Invece altri gruppi come gli Zhuang, i Cinesi Hui e i Manciù, sono ben integrati.


=== ReligioneModifica ===
 
Il governo cinese si dichiara formalmente "laico", e in quanto tale non riconosce alcuna religione come "di Stato". L'articolo 36 della Costituzione cinese stabilisce la libertà di credo religioso, bandendo e proibendo qualsiasi forma di intolleranza e coercizione. Le religioni ufficialmente riconosciute sono cinque: il Buddhismo, il Taoismo, il Protestantesimo, il Cattolicesimo e l'Islam. Il Taoismo religioso si sviluppò in Cina a partire dal I-II secolo. Il Buddismo si diffuse nel paese, introdotto dall'India, con il VI secolo. Il Cristianesimo e l'Islam sono presenti in Cina come religioni minoritarie, il secondo predominante tra alcune etnie non-Han (i più numerosi sono gli Hui e gli Uiguri).
Il quadro religioso del Paese è tuttavia più complesso, una volta che si guardi alla situazione al di fuori dei riconoscimenti ufficiali.

Innanzitutto va precisato che in Cina non esiste una netta linea di demarcazione tra Buddhismo, Taoismo e pratiche religiose locali. Sono in particolare queste ultime a costituire un oggetto di difficile indagine. Ciò che talvolta si indica con il termine religione tradizionale cinese è infatti un insieme variegato di atteggiamenti rituali che possono comprendere il l’omaggio a divinità locali della natura, oppure agli antenati della propria famiglia. Ciò significa che ogni lignaggio (ovvero tutte le famiglie che condividono lo stesso cognome, per esempio i Wu o i Lin di una determinata regione, più o meno estesa) spesso fa riferimento a specifici templi, titolati ai capostipitidel lignaggio stesso; ogni famiglia in tal modo ricorda e onora le proprie origini.
Il culto degli antenati è una delle espressioni più evidenti del Confucianesimo, il pensiero che più di ogni altro ha condizionato e condiziona tuttora la morale e il comportamento dei cinesi. Sebbene non sia una religione riconosciuta, la sua influenza sulla morale cinese è tangibile (rispetto dei genitori, rapporti tra uomo e donna, educazione dei figli, modelli di comportamento virtuoso, ecc.). In Cina ci sono anche diversi gruppi di minoranze etniche che mantengono proprie tradizioni religiose autoctone.

Per quanto riguarda il Buddismo tibetano e il Cattolicesimo va ricordato che se da un lato il riconoscimento ufficiale consente la pratica religiosa ai credenti di queste religioni, dall'altro comporta l'obbligo di giurare fedeltà allo stato da parte delle gerarchie religiose. Esse sono gestite da istituzioni inquadrate a livello statale, i cui membri sono tenuti a giurare fedeltà alla Repubblica Popolare. Il XIV Dalai Lama Tenzin Gyatso e il suo Panchen Lama (l'autorità incaricata della scelta del successore del Dalai Lama) non sono riconosciuti come autorità religiosa dallo stato cinese, il quale ha nominato un proprio Panchen Lama. Per quanto riguarda il Cattolicesimo, lo stato cinese non riconosce i vescovi nominati dalla Santa Sede, che sono spesso di fatto soggetti a provvedimenti restrittivi della libertà personale, e reclama invece per sé il diritto alla nomina di questi ultimi. I cattolici cinesi dichiaratamente fedeli alla Chiesa Cattolica di Roma sono pertanto costretti celebrare i propri riti in clandestinità.

Un sondaggio effettuato alla fine del 2014 ha riscontrato un tasso di ateismo nel paese, pari al 61% della popolazione. Un sondaggio simile nel 2013 aveva restituito una percentuale di atei pari al 63% degli intervistati, mentre il 20 % del campione si dichiarava buddhista, il 7% cristiano e l’1% musulmano .
Nel luglio 2015 la Renmin University di Pechino ha pubblicato i risultati di un nuovo rapporto sulle religioni in Cina . Secondo questa indagine, oltre il 50% dei credenti ha meno di 60 anni, ma solo il 5% di chi si professa credente possiede un titolo di laurea.


=== LingueModifica ===

La tradizione ha tramandato l'immagine del cinese come un'unica lingua dotata di pochi dialetti principali, ma con l'avvento della linguistica comparativa si è affermata l'interpretazione che vede invece il cinese come una vasta famiglia di "parlate affini", le cosiddette lingue sinitiche. Esse costituiscono una branca importante delle lingue sinotibetane, e sono accomunate da caratteristiche importanti come la tonalità e l'ordine Soggetto-Verbo-Oggetto, e dal fatto di servirsi tutte quante di un unico sistema di scrittura basato sui caratteri cinesi. Tutte queste parlate locali si possono classificare in base alla loro appartenenza a pochi "gruppi dialettali" noti come lingua mandarina, lingua Wu, lingua Hakka, la lingua Yue (la denominazione di "lingua" è dovuta al fatto che anticamente venivano semplicemente considerati "dialetti" del cinese, mentre in realtà costituiscono vere e proprie famiglie di lingue affini e distinte), ecc.
A fronte di questa situazione, la Cina offre oggi un panorama linguistico assai variegato, caratterizzato da centinaia di parlate locali, ciascuna contraddistinta dai suoi dialetti. Molte di queste lingue non sono mutuamente intelligibili.
La famiglia di parlate maggiormente diffusa nella Cina continentale è il cinese mandarino, che viene parlato (in una qualche varietà locale) dal 70% della popolazione di madrelingua cinese. Grazie alla sua diffusione in tutto il paese, il mandarino è stato scelto agli inizi del XX secolo come base per la codifica di una pronuncia standard della lingua cinese, allo scopo di facilitare l'integrazione territoriale e culturale del paese.
Nel 1932 è stato così adottato ufficialmente il cosiddetto mandarino standard (普通话 o "lingua comune"), una pronuncia codificata a partire da una variante locale del cinese mandarino parlata nei pressi di Pechino. Il mandarino standard è divenuto successivamente lingua ufficiale della Repubblica Popolare Cinese, di Taiwan, riconosciuto a Singapore e in Malesia, e soprattutto è una delle sei lingue ufficiali dell'ONU.
La scrittura del cinese si basa su un sistema di caratteri la cui origine risale ad incisioni su ossa oracolari risalenti a prima dell'Età del Bronzo. Il sistema di scrittura fu standardizzato per la prima volta nel III secolo a.C., ai tempi del primo imperatore della dinastia Qin. Pur avendo subito una naturale evoluzione nel corso dei secoli, il sistema di scrittura basato su caratteri è rimasto sostanzialmente integro negli anni. Negli anni 50, la Repubblica Popolare Cinese ha introdotto una riforma del sistema di scrittura, con l'adozione dei cosiddetti caratteri semplificati. Questo sistema di scrittura è usato nella RPC e a Singapore, mentre a Taiwan e Hong Kong si usano ancora i caratteri tradizionali. Ciascun carattere cinese può avere diverse pronunce a seconda della lingua del parlante, ma il suo significato non cambia.
Il cinese standard è anche dotato di un sistema di romanizzazione ufficiale chiamato hanyu pinyin, che permette di trascrivere la pronuncia standard dei caratteri cinesi servendosi dell'alfabeto latino. Il mandarino prevede in tutto 415 sillabe che possono essere pronunciate applicando 4 toni diversi.
Oltre al cinese standard e alle varianti regionali e dialetti locali, vi sono altre lingue, diffuse specialmente nelle regioni più esterne, alcune delle quali sono riconosciute dallo Stato come seconde lingue minoritarie ufficiali, in particolare nelle regioni amministrative speciali: il mongolo nella Mongolia Interna, il tibetano in Tibet, l'uiguro nello Sinkiang; e poi il coreano e il kazaco.


== Ordinamento dello StatoModifica ==

La Cina è una Repubblica popolare. Il massimo organo legislativo è l'Assemblea Nazionale del Popolo (abbreviata in ANP), i cui rappresentanti rimangono in carica 5 anni. L'elezione di tali rappresentanti avviene per via indiretta attraverso un sistema piramidale di assemblee e comitati: i cittadini riuniti in assemblee eleggono dei comitati i cui rappresentanti a loro volta si riuniscono in assemblee per eleggere i propri rappresentanti di livello superiore, e così via fino all'elezione dei membri dell'ANP. L'Assemblea elegge a sua volta un Comitato permanente che ne esercita le funzioni negli intervalli tra le sessioni plenarie, che avvengono di norma una volta l'anno: in tali occasioni l'Assemblea può nominare il presidente della repubblica e i membri del governo, del quale supervisiona l'operato e all'occorrenza approva le leggi.
Il potere esecutivo è nelle mani del Consiglio di Stato, l'organo di governo del quale fanno parte il primo ministro e i capi dei vari ministeri, oltre ad eventuali rappresentanti di agenzie statali di livello superiore a quello ministeriale (può trattarsi di agenzie di coordinamento, etc). Fin dalla fondazione della Repubblica Popolare Cinese nel 1949 le più importanti cariche dello stato sono sempre state occupate da dirigenti di alto livello del Partito Comunista di Cina (a titolo di esempio, l'attuale presidente della repubblica Xi Jinping è anche segretario generale del Partito; lo stesso valeva per il suo predecessore Hu Jintao) con il risultato che la leadership politica dello stato cinese ha sempre coinciso con il gruppo dirigente del Partito Comunista: ciò comporta che di fatto esiste un unico soggetto politico alla guida del Paese.

Le leggi che l'ANP approva di solito sono proposte direttamente dal Consiglio di Stato, le quali sono il risultato delle decisioni prese all'interno del Politburo. Dal momento che l'ANP è composta per la maggior parte da iscritti al Partito, le votazioni dell'Assemblea sono quasi sempre operazioni dall'esito già noto in anticipo e l'approvazione delle leggi è un fatto quasi scontato (sebbene negli ultimi anni vi siano stati episodi in cui l'ANP non ha approvato in prima battuta alcuni provvedimenti proposti dal Consiglio di Stato).
A capo del potere giudiziario vi è la Suprema Corte del Popolo, cui spetta in ultima istanza il giudizio sui processi. Dal 2006 è l'unica avente titolo di pronunciare sentenze di condanna a morte..


=== Suddivisione amministrativaModifica ===
Le province cinesi da sempre rivestono un importante ruolo culturale in Cina. I cinesi tendono ad identificarsi con la provincia nativa e solitamente ad ogni territorio provinciale corrispondono determinati stereotipi riferiti alla popolazione. I confini della maggior parte delle province cinesi furono stabiliti ai tempi della tarda Dinastia Ming. La Cina ha una giurisdizione su ventidue province (e considera Taiwan la ventitreesima), cinque regioni autonome, quattro municipalità, e due regioni amministrative speciali.


=== Rivendicazioni territorialiModifica ===
Oltre a rivendicare Taiwan, la Cina è stata coinvolta in una serie di altre dispute territoriali internazionali. Dal 1990, la Cina è impegnata in negoziati per risolvere le contese sui territori del Kashmir, tra cui una tratta di un confine conteso con l'India e una frontiera non ben definita con il Bhutan. La Cina contesta il possesso di diverse piccole isole nella parte orientale e sud della Cina Seas: le isole Ryukyu e l'isole Senkaku/l'isole Diaoyu al Giappone, la provincia dell'Arunāchal Pradesh all'India, le isole Paracel al Vietnam (attualmente sotto amministrazione cinese) e le isole Spratly ai diversi stati sud-est asiatici. Il 21 maggio 2014 il Presidente Xi, parlando a una conferenza a Shanghai, si impegna a risolvere pacificamente queste contestazioni territoriali: "la Cina intende perseguire la soluzione pacifica delle controversie con altri stati sovrani sui diritti e gli interessi territoriali e marittimi" ha espresso.


=== Città principaliModifica ===


=== IstituzioniModifica ===


==== Ordinamento scolasticoModifica ====

Dal 1986 l'educazione obbligatoria comprende la formazione primaria e media, che complessivamente durano 9 anni. Nel 2010 circa l'82,5% degli studenti hanno continuato a studiare nelle scuole secondarie. Il gāokǎo (高考S), l'esame di Stato d'ammissione all'università, è un prerequisito per accedere alla maggior parte delle istituzioni dell'educazione superiore. Sempre nel 2010, il 27% dei diplomati di scuola secondaria hanno continuato a studiare nelle università. L'orientamento professionale è a disposizione degli studenti dei livelli secondari e secondari e terziari. Nel febbraio del 2006 il governo si è impegnato a rendere completamente gratuiti i primi nove anni d'istruzione. La spesa annuale per l'istruzione è aumentata da meno di 50 miliardi di dollari statunitensi nel 2003 a più di 250 miliardi di dollari nel 2011. Tuttavia vi è un grande divario nelle condizioni d'istruzione. Per esempio, nel 2010 la spesa annuale per l'istruzione secondaria a Pechino era di circa 3300$ per alunno, nel Guizhou, una delle province più povere, non superava i 530$ per alunno. Nel 2012 si sono iscritti circa l'89% dei cinesi d'età avanzata per frequentare la scuola secondaria. Nel 2007 c'erano 396 567 scuole primarie, 94 116 scuole secondarie e 2236 università. Nel 2010 la popolazione con più 15 anni d'età sapeva leggere e scrivere, paragonato col 20% del 1950. Va notato che gli studenti di Shanghai hanno ottenuto i migliori risultati in matematica, in scienze ed in letteratura nell'esame PISA del 2012.


==== Sistema sanitarioModifica ====

Il Ministero della Salute, insieme agli uffici sanitari provinciali, supervisiona i bisogni di salute della popolazione cinese. Sin dai primi anni cinquanta la politica sanitaria cinese ha prestato particolare attenzione alla salute pubblica e alla medicina preventiva. A quel tempo, il partito comunista iniziò la "Campagna patriottica della salute" che mirava a migliorare i servizi igienici, nonché il trattamento e la prevenzione di diverse patologie. Malattie come il colera, il tifo e la scarlattina, che precedentemente erano diffuse in Cina, furono quasi sradicate grazie a questa campagna. Dopo che Deng Xiaoping iniziò le riforme economiche del 1978, la salute pubblica cinese migliorò rapidamente per via di una migliore nutrizione, anche se molti dei servizi sanitari pubblici gratuiti scomparvero insieme con Comuni del Popolo. La sanità in Cina è stata quindi in gran parte privatizzata e ha registrato un significativo aumento della qualità. Nel 2009, il governo ha intrapreso un programma triennale su larga scala concernente l'assistenza sanitaria del valore di 124 miliardi di dollari. Questa iniziativa ha portato nel 2011 il 95% della popolazione cinese ad avere una copertura di base di assicurazione sanitaria. Nel 2011, la Cina era stimata per essere il terzo più grande fornitore al mondo di prodotti farmaceutici, ma la popolazione era colpita dallo sviluppo e dalla distribuzione di farmaci contraffatti.
A partire dal 2012, l'aspettativa media di vita alla nascita è di 75 anni, e il tasso di mortalità infantile è del 12 per mille. Entrambi i dati sono migliorati in modo significativo dal 1950. Il tasso di arresto della crescita, una condizione causata dalla malnutrizione, è diminuito dal 33,1% del 1990 al 9,9% del 2010. Nonostante i significativi miglioramenti nella salute e la costruzione di strutture mediche avanzate, la Cina ha diversi problemi emergenti di sanità pubblica, come ad esempio le malattie respiratorie causate dall'inquinamento atmosferico diffuso, le centinaia di milioni di fumatori di sigarette e l'aumento dell'obesità tra i giovani abitanti dei centri urbani. La numericamente grande popolazione della Cina e le città densamente popolate hanno portato allo svilupparsi di gravi focolai di malattie negli ultimi anni, come ad esempio lo scoppio nel 2003 della SARS. Si stima che nel 2010 l'inquinamento atmosferico abbia causato 1,2 milioni di morti premature in Cina.


==== Forze armateModifica ====

Le forze armate della Repubblica Popolare Cinese sono composte da Esercito Popolare di Liberazione, Polizia Armata del Popolo e milizia popolare. Il comando unificato di tutte le forze armate risiede presso la commissione militare centrale, mentre il Ministero della Difesa alle dipendenze del Consiglio di Stato si occupa di gestire la difesa nazionale.
Il fulcro delle forze armate cinesi è costituito dall'Esercito Popolare di Liberazione (中国人民解放军S, Zhōngguó Rénmín Jiěfàng JūnP, abbreviato in EPL; più comunemente noto come PLA, acronimo di People Liberation Army) che, con un apparato di circa 2,285,000 soldati, è il più grande esercito permanente esistente al mondo..
L'EPL è composto da Esercito (che conta su 1,25 milioni di unità in servizio attivo), Marina, Aeronautica e da una forza strategica denominata Secondo Corpo di Artiglieria, che gestisce il deterrente nucleare cinese.
Secondo i dati forniti dal governo cinese, il bilancio militare per il 2015 ammontava a 145 miliardi dollari statunitensi, conquistando il secondo posto come più grande budget militare tra gli stati del mondo. Tuttavia molte autorità, compresa la SIPRI e l'Ufficio del Segretario della Difesa statunitense, sostengono che questo budget non rifletta il reale livello di spesa militare, che si presume quindi assai più elevato rispetto ai dati ufficiali.
Stato entrato ufficialmente in possesso di armi nucleari, la Cina ha aderito nel 1992 al Trattato di non proliferazione nucleare. Non ci sono dati ufficiali sul numero di testate atomiche effettivamente operative, ma soltanto stime dei vettori (missili a breve, medio e lungo raggio) in possesso del paese (nel 2015 il Dipartimento della Difesa americano stima in almeno 1200 SRBM e 50 o 60 ICBM). Varie istituzioni di monitoraggio delle potenze atomiche stimano il numero di testate effettive nell'ordine delle 240, ma circolano interpretazioni che stimano questa cifra essere assai più alta.
La Cina è considerata sia una grande potenza militare regionale che un potenziale superpotenza militare. Per compensare ciò, a partire dai primi anni 2000 essa ha sviluppato numerose attività per allargare la propria potenziale azione, la sua prima portaerei è entrata in servizio nel 2012, e mantiene inoltre una consistente flotta di sottomarini, tra cui otto di attacco a propulsione nucleare e missili balistici sottomarini. La Cina ha inoltre creato una rete di relazioni militari straniere.
Negli ultimi decenni, la Cina ha compiuto progressi significativi nella modernizzazione della sua forza aerea grazie all'acquisto di aerei da combattimento russi come il Sukhoi Su-30 e anche mediate la produzione di propri velivoli moderni ed in particolare il Chengdu J-10, J-20 e gli Shenyang J-11, J-15, J-16 e J-31. La Cina è inoltre impegnata nello sviluppo di un aereo stealth proprio e numerosi droni da combattimento. Il paese ha inoltre aggiornato la sua forza terrestre, sostituendo il suo ormai vecchio parco di carri armati sovietici con numerose varianti del moderno ZTZ-99 e sistemi per migliorare il command and control warfare. Inoltre, la Cina ha sviluppato o acquisito numerosi sistemi missilistici avanzati, tra cui missili anti-satellite, missili da crociera e ICBM nucleari lanciati da sottomarini. Secondo i dati dell'Istituto Internazionale di Ricerche sulla Pace di Stoccolma, tra il 2010 e il 2014, la Cina è diventato il terzo più grande esportatore al mondo delle principali armi con un incremento del 143% rispetto al periodo 2005-2009.
Questa crescita smisurata ha portato la Cina nel 2015 a dover frenare le esportazioni di droni e supercomputers. La Cina ha rafforzato il controllo sul suo settore tecnologico in quanto cerca di evitare infiltrazioni di spie straniere, puntando alla costruzione di aziende tecnologiche competitive a livello mondiale, che possano rendere il paese tecnologicamente autosufficiente dall’Occidente.
La Marina dell'Esercito Popolare di Liberazione, fino ai primi anni novanta del XX secolo la marina militare ha ricoperto un ruolo subordinato alle forze armate terrestri. Ha subito in seguito una rapida modernizzazione, ed è ormai, nel XXI secolo inoltrato, la terza più potente al mondo, con oltre 200 000 uomini, organizzata in tre grandi flotte: Flotta del Mare del Nord con sede a Tsingtao, la Flotta del Mar Oriente con sede a Ningbo, e la Flotta del Mar del Sud con sede a Zhanjiang. Il suo teatro d'operazioni si estende fin dove la Cina ha o prevede di avere basi d'appoggio: Maldive, Bangladesh, Pakistan, Gibuti e Birmania.


== PoliticaModifica ==
La Repubblica Popolare Cinese è ufficialmente una repubblica popolare. In passato ha avuto una serie di governi autoritari e nazionalisti, sin dalla prima Rivoluzione Xinhai del 1912 (anche detta rivoluzione Xinhai, da non confondere con la Rivoluzione culturale cinese).
Il Partito Comunista, alla guida del paese dal 1949, è il più grande partito del mondo con più di 85 milioni di membri. Dagli anni '80 la Cina sta lentamente trasformando il suo sistema politico/economico in un sistema a socialismo di mercato. Il sistema politico elettivo degli organismi di governo è quello della democrazia popolare su modello dei soviet della Russia Sovietica.


=== Un paese, due sistemiModifica ===
La Repubblica Popolare Cinese fu proclamata nel 1949 al termine della guerra civile vinta dalle forze capeggiate dal Partito Comunista di Cina. Essa non va confusa con la Repubblica di Cina, comunemente nota come Taiwan. In quello stesso anno il partito nazionalista del Guomindang trasferì formalmente la capitale della Repubblica di Cina sull'isola di Formosa presso Taipei, da dove continuò a rivendicare la sovranità territoriale sull'intero territorio della Cina e delle sue isole. Fino agli anni Settanta il rappresentate della Cina riconosciuto alle Nazioni Unite fu la Repubblica di Cina, ma a partire dal 1971 le Nazioni Unite riconobbero come unico legittimo rappresentante della Cina il governo della Repubblica Popolare Cinese, un rappresentante legale della quale occupa da quel momento il seggio all'Assemblea e presso il Consiglio di Sicurezza dell'ONU. Taiwan rivendica tuttora il proprio status di governo indipendente. La Repubblica Popolare Cinese considera ufficialmente Taiwan come una "provincia ribelle", includendola tra i territori sottoposti alla propria giurisdizione. A tale situazione si suole fare riferimento mediante il principio "Un paese, due sistemi" formulato per la prima volta nell'era moderna dal leader comunista Deng Xiaoping.


=== Hong Kong e MacaoModifica ===
Appartengono alla Repubblica Popolare Cinese anche le città di Hong Kong e di Macao, che fino alla fine del XX secolo erano le ultime colonie in terra d'Asia rispettivamente di Regno Unito e Portogallo. Hong Kong tuttora infatti presenta varie caratteristiche del Regno Unito, come, ad esempio, la guida automobilistica a sinistra.


=== Politica esteraModifica ===

La Repubblica Popolare Cinese intrattiene relazioni diplomatiche con 171 paesi e conta 162 ambasciate proprie all'estero. La sua legittimità è contestata dalla Repubblica di Cina e da pochi altri paesi; è infatti il più grande e popoloso stato ad aver un riconoscimento limitato. Nel 1971, la Repubblica Popolare Cinese ha sostituito la Repubblica di Cina come unico rappresentante della Cina alle Nazioni Unite ed è uno dei cinque membri permanenti del Consiglio di sicurezza. La Cina è anche un ex membro e leader del movimento dei paesi non allineati e si considera ancora oggi un portavoce per i paesi in via di sviluppo. Insieme a Brasile, Russia, India e Sud Africa, la Cina è un membro del gruppo BRICS che comprende le principali economie emergenti.
Sotto la sua interpretazione della politica di una sola Cina, Pechino pone delle condizioni nello stabilire relazioni diplomatiche con paesi che riconoscono Taiwan e non mantengono alcun legame ufficiale con il governo della Repubblica di Cina. I funzionari cinesi in numerose occasioni hanno protestato con paesi esteri che hanno aperto sedi diplomatiche e rapporti commerciali con Taiwan, in particolare in materia di vendita di armamenti.
Gran parte della attuale politica estera cinese si basa sui cinque principi della convivenza pacifica, e inoltre sono guidati dal concetto di "armonia senza uniformità", che incoraggia le relazioni diplomatiche tra gli Stati nonostante vi siano differenze ideologiche. Questa politica può portare la Cina a sostenere stati considerati pericolosi o repressivi da parte delle nazioni occidentali, come lo Zimbabwe, la Corea del Nord e l'Iran. La Cina ha una stretta relazione economica e militare con la Russia e due stati spesso votano all'unisono nel Consiglio di sicurezza delle Nazioni Unite.


=== Problemi socio-politici, diritti umani e riformeModifica ===

Il movimento democratico cinese, gli attivisti sociali e alcuni membri del Partito Comunista di Cina ritengono necessaria una riforma politica e sociale. Mentre i controlli dello Stato sull'economia e sul sociale sono stati notevolmente ridotti a partire dal 1970, la libertà politica è ancora fortemente limitata. La Costituzione della Repubblica Popolare Cinese afferma che i "diritti fondamentali" dei cittadini comprendono: la libertà di parola, la libertà di stampa, il diritto a un giusto processo, la libertà di religione, il suffragio universale e i diritti di proprietà. Tuttavia, in pratica, tali disposizioni non garantiscono una significativa protezione contro l'azione penale da parte dello Stato. Anche se qualche critica delle politiche del governo e del partito comunista è generalmente tollerata, la censura di parola e di informazione politica, in particolare su Internet, è abitualmente utilizzata per prevenire azioni collettive. Nel 2005, Reporter senza frontiere, ha classificato la Cina al 159º posto, su 167 stati considerati, nel suo annuale World Press Freedom Index indicando pertanto un livello molto basso di libertà di stampa. Nel 2014, la Cina ha occupato il 175º posto, su 180 paesi analizzati.
I migranti dalle campagne alle città si trovano spesso ad essere trattati come cittadini di seconda classe da parte del sistema di registrazione hukou delle famiglie, che controlla l'accesso alle prestazioni statali. I diritti di proprietà vengono spesso scarsamente protetti e la tassazione colpisce in modo sproporzionato i cittadini più poveri. Tuttavia, un certo numero di imposte rurali sono state ridotte o abolite a partire dai primi anni 2000 e dei servizi sociali aggiuntivi sono stati forniti agli abitanti delle campagne.
Un certo numero di governi stranieri, le principali agenzie di stampa straniere e alcune ONG, criticano l'applicazione dei diritti umani in Cina, ed i particolare facendo riferimento ad episodi di detenzione senza processo, aborti obbligati, confessioni forzate, torture, restrizioni dei diritti fondamentali, e il ricorso eccessivo alla pena di morte. Il governo è solito a sopprimere con la forza le manifestazioni e proteste popolari considera una potenziale minaccia per la stabilità sociale, come è avvenuto durante la protesta di piazza Tienanmen del 1989. A seguito di una dimostrazione su larga scala a Pechino nel 1999, il Partito Comunista ha lanciato una campagna per eliminare la pratica spirituale del Falun Gong con conseguenti arresti di massa, detenzioni illegali e episodi di torture e decessi in carcere. Inoltre, alcuni ricercatori ritengono che decine di migliaia di aderenti al Falun Gong siano prigionieri, e un minor numero di uiguri e tibetani potrebbero essere stati uccisi per fomentare il commercio di organi umani. Lo stato cinese viene, inoltre, regolarmente accusato di repressioni su vasta scala e abusi riguardanti i diritti umani nella regione del Tibet e nello Xinjiang, tra cui interventi violenti da parte della polizia e soppressione del culto religioso.
Il governo cinese ha risposto alle critiche straniere sostenendo che il diritto alla sussistenza e allo sviluppo economico è un prerequisito per gli altri tipi di diritti umani e che il concetto di "diritti umani" dovrebbe tener conto del livello attuale di un paese in sviluppo economico. Inoltre è stato sottolineato la crescita in Cina, a partire dal 1970, della qualità di vita, del tasso di alfabetizzazione e dell'aspettativa di vita media, così come il miglioramento della sicurezza sul lavoro e la prevenzione contro le calamità naturali come le perenni inondazioni del Fiume Giallo. Inoltre, alcuni politici cinesi si sono espressi a sostegno della democratizzazione, anche se altri rimangono di stampo più conservatore. Sono stati condotti alcuni grandi sforzi di riforma, per esempio nel novembre 2013, il governo ha annunciato piani per ridurre la politica del figlio unico e abolire il molto criticato programma di rieducazione attraverso il lavoro, tuttavia alcuni gruppi a sostegno dei diritti umani hanno rilevato che tali riforme siano state in gran parte di facciata. Durante gli anni 2000 e nei primi anni 2010, il governo cinese si è dimostrato sempre più tollerante nei confronti delle ONG che offrono soluzioni pratiche ed efficienti ai problemi sociali, ma tali attività del "terzo settore" sono comunque rimaste fortemente regolamentate.


== EconomiaModifica ==

L'economia cinese è la seconda maggiore economia al mondo per PIL (nominale) prodotto, alle spalle degli Stati Uniti d'America, anche se il PIL (nominale) pro capite è ottantanovesimo (2012).
Dal 1949, anno di fondazione della Repubblica Popolare, il governo portò avanti un modello di economia pianificata in stile sovietico, strutturato su piani quinquennali che determinavano gli obiettivi per agricoltura e industria. L'agricoltura venne collettivizzata, la terra divenne proprietà dello stato, i mercati locali aboliti, la maggiorparte delle industrie di settori strategici passò sotto diretto controllo statale.
Alla morte di Mao nel 1976 seguirono diverse vicende politiche interne al Partito Comunista, che si conclusero con l'elezione di Deng Xiaoping a segretario generale. Sotto la sua influenza, dal 1978-79 il sistema politico-economico cinese abbandonò il modello pianificato in favore del Socialismo con caratteristiche cinesi (有中国特色社会主义). Con questa espressione, coniata da Deng, si indica un sistema statale basato sue due principi cardine: da un lato il monopolio del Partito Comunista sulla sfera politica, dall'altro l'apertura del sistema economico a principi del libero mercato. Si tratta di un processo graduale che ebbe inizio a partire dalle ZES o Zone economiche speciali, una selezione di provincie cinesi in cui vennero applicate in via sperimentale le prime riforme di apertura del mercato. In concomitanza con l'avvio del programma delle "Quattro modernizzazioni" (agricoltura, industria, scienza e tecnologia, apparato militare), questo segnò l'avvio di un lungo processo di crescita economica durato oltre trent'anni, basato tra gli altri su due fattori chiave: la grande quantità di manodopera a basso costo disponibile sul mercato del lavoro, e il gran numero di investimenti diretti effettuati da compagnie straniere, attratte dalle possibilità offerte dalla delocalizzazione produttiva delle loro strutture in Cina. Un altro fattore chiave da considerare è, secondo alcuni, la svalutazione competitiva del renminbi che ha caratterizzato questo lungo periodo.
La borsa di Shanghai è la quinta a livello mondiale per capitalizzazione complessiva.
Dopo oltre due decenni di crescita del PIL con valori superiori al 10%, negli ultimi anni l'economia cinese continua a crescere, ma a un tasso ridotto, che nel 2015 ha raggiunto il minimo storico (le stime sono ancora incerte, a seconda delle fonti oscillano tra il 4% e il 7%).
Il 1 dicembre 2015, il Renminbi cinese è divenuto una delle sei valute di riserva approvate dal FMI: la direzione del FMI ha motivato questa decisione asserendo che, oltre al fatto che nel 2014 le esportazioni della Cina hanno totalizzato il 12.4% degli scambi internazionali mondiali, il Renminbi ottempera al requisito di essere una valuta "ampiamente utilizzata" nelle transazioni internazionali.
Il paese ha anche sperimentato un impressionante sviluppo delle proprie infrastrutture e trasporti. Tuttavia, fino al 2004 la costituzione cinese non riconosceva la proprietà privata. Ai cinesi è concesso acquistare beni e immobili, ma la terra rimane tuttora proprietà unicamente dello stato, che la può affidare ai contadini con contratti di usufrutto della durata massima di novant'anni.

Il sistema energetico è ancora inefficiente: sebbene negli ultimi decenni del 1900 e nei primi del 2000 la Cina sia il maggior consumatore mondiale di elettricità, ha bisogno di molta più energia della media dei paesi OCSE per svolgere gli stessi processi industriali, e circa il 70% della produzione viene dalle centrali a carbone, il combustibile fossile di cui la Cina è più ricca (i maggiori giacimenti si trovano nello Xinjang). Per ovviare a questo ritardo strutturale il governo sta promuovendo fortemente fonti di energia più pulite: la Cina è il secondo paese al mondo per produzione di energia eolica dopo gli Stati Uniti, e sfrutta molto anche il suo potenziale idroelettrico (degna di nota è la Diga delle Tre Gole, la più grande al mondo); inoltre sono attive 4 centrali nucleari, per un totale di 11 reattori, e altri 17 sono in costruzione con l'obiettivo di soddisfare il 6% del fabbisogno energetico con l'energia nucleare entro il 2020.


=== Classi e disuguaglianze di redditoModifica ===
La classe media cinese (definita come la popolazione con un reddito annuo compreso tra 10.000 e 60.000 dollari statunitensi) nel 2012 contava più di 300 milioni di individui. Secondo il rapporto Hurun, il numero di miliardari in dollari statunitensi in Cina è aumentato da 130 del 2009 ai 251 del 2012, conferendo alla Cina il secondo numero più alto al mondo di miliardari. Il mercato al dettaglio nazionale della Cina, nel 2012, si è attestato a più di 20 miliardi di yuan (3.200 miliardi di dollari statunitensi). e vede una crescita di oltre il 12% annuo, mentre il mercato dei beni di lusso si è ampliato enormemente, con il 27,5% della quota globale. Tuttavia, negli ultimi anni, la rapida crescita economica della Cina ha contribuito a una grave inflazione, che ha comportato una maggiore regolamentazione da parte del governo. La Cina accusa un elevato livello di disuguaglianza economica, ed esso è aumentato negli ultimi decenni. Nel 2012, il coefficiente di Gini della Cina era 0,474.


== InfrastruttureModifica ==


=== TelecomunicazioniModifica ===
Al 2013, la Cina possedeva il maggior numero di cellulari attivi rispetto a qualsiasi paese del mondo, con oltre 1 miliardo di utenti registrati a febbraio 2012. Il paese conta anche il maggior numero al mondo di utenti di Internet e della banda larga, con oltre 591 milioni al 2013, che corrispondono a circa il 44% della sua popolazione. Un rapporto dello stesso anni ha rilevato che la velocità media nazionale della connessione ad internet è 3.14 MB/s. A luglio 2013, la sola contava il 24% dei dispositivi collegati ad internet nel mondo.
China Telecom e China Unicom, i due maggiori fornitori di banda larga a livello mondiale, possiedono il 20% degli abbonati alla banda larga di tutto il mondo. Da sola, China Telecom serve oltre 50 milioni di abbonati mentre la Cina Unicom ne ha oltre 40 milioni. Diverse società di telecomunicazioni cinesi, in particolare Huawei e ZTE, sono state accusati di spionaggio a favore delle autorità militari cinesi.
Al 2015, la Cina sta sviluppando un proprio sistema di navigazione satellitare, chiamato Beidou, che ha iniziato ad offrire servizi di navigazione commerciale in Asia nel 2012 e si prevede che possa offrire una copertura globale entro il 2020.


=== TrasportiModifica ===

La rete stradale cinese si estende per una lunghezza complessiva di 1,87 milioni di km, concentrati maggiormente lungo la zona costiera, di cui 34.300 km sono costituiti da strade a scorrimento veloce. A partire dagli anni novanta i collegamenti stradali sono notevolmente aumentati grazie alla costruzione di una rete autostradale che collega l'intera nazione, conosciuta come National Trunk Highway System (NTHS): alla fine del 2011 si contano in Cina 53.000 km di autostrade il che rende il sistema autostradale più lungo del mondo. Nel 1991, vi erano solo sei passaggi sul tratto principale del fiume Yangtze, che taglia in due il Paese, nell'ottobre 2014 se ne contavano 81 tra ponti e gallerie.
La Cina vanta il più grande mercato automobilistico al mondo, dopo aver superato gli Stati Uniti sia nelle vendite di auto che della produzione. Nel 2009 le vendite di automobili hanno superato i 13,6 milioni e si stima che raggiungano i 40 milioni entro il 2020. Un effetto collaterale della rapida crescita della rete stradale della Cina è stato un aumento significativo degli incidenti stradali, anche a causa delle regole della strada mal applicate; solo nel 2011, circa 62.000 cinesi sono morti in incidenti stradali. Nelle aree urbane, le biciclette rimangono una mezzo comune di trasporto, nonostante la crescente prevalenza di automobili. Al 2012, si contavano circa 470 milioni di biciclette nel paese.

Le ferrovie della Cina, di proprietà dello Stato, sono tra le più trafficate del mondo. Il treno costituisce, insieme agli autobus, il mezzo di trasporto più frequentato anche per le tratte lunghe, vista la relativa onerosità dei viaggi aerei. Lo sviluppo del sistema ferroviario, monopolizzato dallo Stato, è stata la risposta privilegiata alla crescente domanda di trasporti che ha accompagnato lo sviluppo economico cinese, ed è per questo che molte centri urbani in forte crescita si stanno dotando di trasporti pubblici su rotaie. Le ferrovie cinesi, nel 2006, gestivano un quarto del volume di traffico ferroviario di tutto il mondo. Dal 2013, il paese vanta 103.144 km di ferrovia, la terza rete più lungo del mondo. Tutte le province e le regioni sono collegate alla rete ferroviaria ad eccezione di Macao. Le ferrovie si sforzano di soddisfare l'enorme domanda, in particolare durante la festa del Capodanno cinese, quando si realizza la più grande migrazione umana annuale del mondo.
Nel 2013, le ferrovie cinesi permisero 2.106 milioni spostamenti di utenti, generando 1.059,56 miliardi di passeggeri per chilometro e trasportarono 3.967 milioni di tonnellate di merci, generando 2,917.4 miliardi di tonnellate di merci per chilometri. È degna di nota la ferrovia del Qingzang, inaugurata nel 2006 a coronamento di un progetto iniziato negli anni cinquanta, che collega Lhasa, capitale del Tibet, al resto della rete nazionale: è la strada ferrata più alta del mondo, sviluppandosi per l'80% del suo percorso oltre i 4000 metri, e toccando i 5.072 m, ed è per questo anche una delle infrastrutture ferroviarie di più alto livello tecnologico.

La ferrovia ad alta velocità in Cina, costruita a partire dai primi anni 2000, nel 2013 contava una rete di 11.028 km ed era la rete di ferrovia ad alta velocità più lunga al mondo. La rete comprende la Ferrovia Pechino-Canton-Shenzhen-Hong Kong, la singola linea ad alta velocità più lunga al mondo e la linea ad alta velocità Pechino-Shanghai che ha tre dei più lunghi ponti ferroviari di tutto il mondo. Si prevede che la rete ad alta velocità possa raggiungere i 16.000 km complessivi entro il 2020. Il Transrapid di Shanghai, che raggiunge 431 km/h, è il più veloce servizio ferroviario commerciale nel mondo.

A partire da maggio 2014, 20 città cinesi possiedono sistemi di trasporto pubblico urbano, con una dozzina di città che le raggiungeranno entro il 2020. La metropolitana di Shanghai, la metropolitana di Pechino, la metropolitana di Guangzhou, la MTR di Hong Kong e la metropolitana di Shenzhen sono tra le più lunghe e le più trafficato del mondo. Hanno costruito una rete metropolitana, nell'ordine: Pechino (1969), Hong Kong (1979), Tientsin (1980), Shanghai (1995), Canton (1999), Shenzhen (2004), Wuhan (2004), Nanchino (2005) e Chongqing (2005).
Al 2012 vi erano 182 aeroporti commerciali con ulteriori 82 nuove strutture in programma di aprire entro il 2015: nel 2013 più di due terzi degli aeroporti in costruzione in tutto il mondo erano in Cina e la statunitense Boeing si aspetta che la flotta cinese degli aerei commerciali possa crescere dai 1.910 aeromobili del 2011 ai 5.980 nel 2031. Con la rapida espansione nel settore dell'aviazione civile, i maggiori aeroporti della Cina sono stati inseriti nelle liste degli aeroporti più trafficati al mondo. Nel 2013, l'Aeroporto di Pechino-Capitale si piazzava al secondo posto per traffico passeggeri al mondo (nel 2002 copriva la 26ª posizione). Nel 2010, l'aeroporto internazionale di Hong Kong e l'aeroporto internazionale di Shanghai-Pudong erano al primo e al terzo posto nel trasporto merci.
Circa l'80% dello spazio aereo della Cina rimane limitato per uso militare, e le compagnie aeree cinesi sono tra le meno efficienti tra le compagnie asiatiche in termini di ritardi. La Cina possiede inoltre 2.000 porti marittimi e fluviali, 130 circa dei quali sono aperti ai traffici internazionali. Nel 2012, i porti di Shanghai, di Hong Kong, di Shenzhen, di Ningbo-Zhoushan, di Guangzhou, di Qingdao, di Tianjin, di Dalian erano classificati tra i primi al mondo nel traffico container e merci.


== AmbienteModifica ==

Il territorio cinese, terzo Paese del mondo per estensione, varia in altitudine dal livello del mare ad est, alla vetta dell'Everest (la montagna più alta del mondo) al confine con il Nepal. Le regioni meridionali confinanti con Laos, Vietnam e Myanmar sono ricoperte da foreste pluviali tropicali, mentre in Mongolia Interna sul permafrost dei Monti Da Hinggan, cresce una vegetazione simile alla tundra. La Cina ospita inoltre le più importanti zone umide dell'Estremo Oriente, il più lungo fiume dell'Asia (il Fiume Azzurro) e le sorgenti di due fiumi di inestimabile importanza per centinaia di milioni di persone dell'Asia meridionale e sud-orientale - il Gange e il Mekong. Ma un quinto della Cina è coperto anche da deserti, soprattutto nel nord-ovest del Paese, e aride steppe ricoprono vaste zone dei monti Altai, Tian Shan e Kunlun, nell'estremo ovest, regioni che non possono essere raggiunte né dal monsone di sud-ovest, bloccato dall'altopiano tibetano, né da quello di sud-est, che non raggiunge la zona per la notevole distanza dal mare. Questa gran diversità di topografia ed habitat ha portato ad un notevole sviluppo della vita vegetale e animale.


=== ForesteModifica ===
In Cina si riscontra una gran varietà di foreste. Sia nelle zone nord-orientali che in quelle nord-occidentali si innalzano montagne ricoperte da gelide foreste di conifere in cui vivono animali come l'alce e l'orso dal collare, oltre a circa 120 specie di uccelli. Nelle foreste di conifere più umide, spesso si sviluppano boschetti di bambù, rimpiazzati, ad altitudini più elevate, da boscaglie di rododendri, ginepri e tassi. Le foreste subtropicali, che dominano le regioni della Cina centrale e meridionale, sono il regno di circa 146.000 specie vegetali, ma anche del famoso panda gigante, della scimmia dorata e della tigre della Cina meridionale. Le foreste pluviali tropicali e quelle monsoniche, confinate allo Yunnan e ad Hainan, contengono circa un quarto di tutte le specie vegetali e animali della Cina.


=== PraterieModifica ===
Le praterie ricoprono circa un terzo della superficie totale della Cina. Di queste, le più vaste e fertili sono concentrate quasi tutte in Mongolia Interna, Ningxia, in alcune zone del Qinghai e in Tibet. Queste distese erbose sono l'habitat principale di tre specie a rischio estinzione: il cavallo di Przewalski, l'asino selvatico asiatico e il cammello della Battriana (l'antenato dei cammelli domestici). Spesso gli animali selvatici entrano in competizione diretta con quelli domestici e perciò i carnivori presenti nell'area vengono avvelenati o catturati con trappole; molto frequenti sono anche gli incendi appiccati volutamente dall'uomo per incrementare le zone di pascolo. Tale pratica è stata recentemente vietata dal Governo, ma nelle aree più remote la legge è difficile da far rispettare.


=== Ecosistemi d'acqua dolceModifica ===

Gli habitat d'acqua dolce ricoprono un ruolo importantissimo in Cina e un'altissima percentuale della popolazione dipende direttamente dalle zone umide - paludi, fiumi e laghi - per l'attività economica, l'irrigazione e l'acqua potabile. Sette dei più importanti fiumi del mondo nascono dagli altopiani della Cina occidentale. Il Fiume Giallo (Huang He), il Fiume Azzurro (Chang Jiang), il Lancang Jiang (Mekong) e il Salween nascono dalle zone orientali dell'altopiano del Tibet-Qinghai, mentre l'Indo, il Gange e il Brahmaputra da quelle meridionali. Questi fiumi sono una fonte inesauribile di acqua, utilizzata sia per bere che a scopo agricolo, ma anche un'importantissima via di comunicazione; non bisogna inoltre dimenticare l'importanza culturale e religiosa che rivestono per circa due miliardi di abitanti di Cina, India, Pakistan, Bangladesh e Asia sud-orientale. I fiumi suddetti danno origine a molte delle migliaia di laghi d'acqua dolce della regione.
Nel nord-est si trova la maggior parte delle paludi d'acqua dolce della Cina. Un'area di 20.000 chilometri quadrati della pianura di Sanjiang, nell'Heilongjiang, è essenzialmente una distesa di laghi d'acqua dolce poco profondi e di letti fluviali dove i fiumi Heilongjiang, Sungari e Wusuli si riuniscono insieme. Questo ecosistema si riscontra anche nel Jilin, nel Liaoning e in Mongolia Interna. Una delle più note aree protette di palude è la Riserva Naturale di Zhalong, un'area di 2000 chilometri quadrati, creata nel 1979 per proteggere i siti di nidificazione della gru della M