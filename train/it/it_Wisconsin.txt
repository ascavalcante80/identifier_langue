Il Wisconsin è uno Stato federato degli Stati Uniti d'America; il 23º per superficie e il 20º per popolazione (5.757.564 abitanti secondo una stima del 2014). Il nome dello Stato è un'anglicizzazione dell'adattamento francese di un nome indiano che si dice significhi "il luogo dove viviamo".
Si trova nella regione dei Grandi Laghi, con i quali confina a nord (Lago Superiore) e ad est (Lago Michigan), sempre a nord confina anche con lo Stato del Michigan, a sud con lo Stato dell'Illinois, a Ovest con Iowa e Minnesota. Le bellezze naturali dello Stato hanno reso il Wisconsin uno dei luoghi di vacanza preferiti degli statunitensi.
È stato esplorato per la prima volta dal francese Jean Nicolet nel 1634, e i francesi stessi controllarono il territorio fino al 1763. Divenne ufficialmente il trentesimo Stato degli Stati Uniti d'America nel 1848.
L'economia dello Stato è trainata dall'agricoltura e dall'industria manifatturiera: è conosciuto come uno "Stato contadino". Anche il turismo svolge un ruolo importante: le maggiori attrazioni sono: l'House on the Rock a Spring Green, il Museo Mondiale del Circo e importanti festival, soprattutto nei mesi estivi.
L'industria tradizionale, soprattutto nel centro principale di Milwaukee, è la produzione di birra.


== Geografia ==
Lo Stato è delimitato a nord dal corso del fiume Montreal, dal Lago Superiore e dalla regione dell'Upper Peninsula del Michigan, ad est dal Lago Michigan, a sud dall'Illinois e ad ovest dagli Stati dell'Iowa e del Minnesota.

Posto fra i Grandi Laghi e il Mississippi, il Wisconsin offre un'ampia varietà di caratteri geografici. Lo si può dividere in cinque distinte regioni. A nord c'è la piana del Lago Superiore che occupa la fascia costiera del suddetto lago. Immediatamente a sud ci sono gli altopiani del nord (Northern Highland) con grandi foreste di conifere e la grande foresta nazionale di Chequamegon-Nicolet, inoltre ci sono migliaia di laghi di origine glaciale e il punto più alto dello Stato, Timms Hill (595 m). Al centro dello Stato c'è la Pianura Centrale (Central Plain) caratterizzata da alcune formazioni rocciose uniche, in particolare lungo il corso del fiume Wisconsin, e dalla presenza di ricche fattorie. Nel sud-est dello Stato c'è un'altra regione pianeggiante a vocazione agricola (Eastern Ridges and Lowlands), attraversata da rilievi che raggiungono altezze molto modeste. Questa è anche la regione nella quale vi sono le città più popolose dello Stato.

Alla fine la regione posta a sud-ovest (Western Upland) con un paesaggio molto più movimentato e un'alternanza di terreni agricoli e foreste.
Il paesaggio vario e le ricchezze naturali (sono diverse le aree protette di interesse nazionale) hanno fatto del Wisconsin una delle mete più popolari del turismo statunitense. Anche d'inverno, con lo sci, la pesca sul ghiaccio e altri sport invernali. Nel Wisconsin ci sono laghi di varia grandezza; complessivamente conta 28 977 km² di acque interne. La penisola che si estende lungo la costa orientale sul Lago Michigan, denominata Door Peninsula, con i caratteristici villaggi di pescatori della Contea di Door, è forse il luogo in assoluto preferito dai turisti.


=== Clima ===
Il Wisconsin ha un clima di tipo temperato freddo, continentale, ideale per la coltivazione del grano e contraddistinto da estati piuttosto calde ma piovose, al punto che il periodo giugno-settembre raccoglie i due terzi delle precipitazioni annuali.
Gli inverni sono relativamente asciutti ma molto freddi (a Milwaukee la temperatura media giornaliera del mese di gennaio è di −6,2 °C, ma all'estremo nord-occidentale si registrano medie fino a −12 °C), le precipitazioni invernali sono in prevalenza di tipo nevoso, la permanenza della neve è solitamente piuttosto lunga, anche se improvvise onde di calore (dovute a masse di aria calda e umida in risalita dal Golfo del Messico) possono indurre fenomeni di disgelo precoce nel pieno dell'inverno, solitamente la neve permane al suolo dall'inizio di dicembre alla prima metà di marzo nelle regioni meridionali e centrali dello Stato, mentre nell'estremità settentrionale e nord-occidentale l'innevamento può persistere fino alla fine di marzo.
In Wisconsin la primavera è una stagione breve, caratterizzata, come in tutti gli Stati del Midwest, da accesi contrasti termici tra periodi molto freddi, caratterizzati dalla discesa di masse d'aria gelida provenienti dall'Artico canadese, e periodi più caldi, favoriti sia dalla risalita di masse d'aria calda provenienti dalle regioni subtropicali degli USA meridionali, sia dal forte riscaldamento diurno tipico delle pianure che caratterizzano gran parte del territorio di questo Stato, nella tarda primavera, specie nelle zone sud-occidentali e meridionali non sono rari i tornado.
Gli autunni, anch'essi brevi, alternano periodi piovosi (specie tra l'inizio di settembre e l'inizio di ottobre) e fasi di clima stabile e soleggiato, con temperature miti, alle prime avvezioni di aria artica e alle prime nevicate, spesso accompagnate da gelate che, già da metà novembre, possono risultare intense.
I record storici di temperatura registrati in Wisconsin sono: 45 °C registrati sulle rive del fiume Wisconsin nella zona dei cosiddetti Wisconsin Dells, il 13 luglio 1936, e - 48 °C a Couderay, nel nord-ovest dello Stato, il 2 e il 4 febbraio 1996.


== Storia ==
Parte della Louisiana francese, ne seguì le sorti, finché nel 1783 passò agli Stati Uniti, anche se l'effettiva cessione di tutti i suoi posti fortificati da parte inglese avvenne solo nel 1816. Appartenne, dapprima, al Territorio del Nord Ovest (1787-1800) e di seguito a quelli dell'Indiana (1800-1805), del Michigan (1805-1809), dell'Illinois (1809-1818), di nuovo del Michigan (1818-1836) e solo dal 1836 diviene territorio autonomo con l'Iowa, il Minnesota e parte del Dakota. Dal