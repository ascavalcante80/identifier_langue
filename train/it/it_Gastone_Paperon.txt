Gastone Paperone (in originale Gladstone Gander) è un personaggio immaginario dei fumetti e dei cartoni animati della Disney. Cugino di Paperino, è il papero più fortunato di tutta Paperopoli e dell'intero pianeta.
Ideato da Carl Barks nel 1948, fa il suo esordio con Paperino lingualunga, su Walt Disney's Comics and Stories n. 88 del gennaio di quello stesso anno. Il nome italiano può essere dovuto a Gastone, il personaggio di Ettore Petrolini, anch'egli, come il cugino di Paperino, un po' spaccone e sempre in giro con vestiti eleganti, ma è anche possibile che si tratti di un semplice "adattamento" di quello originario, Gladstone.
Nella sua prima apparizione in Italia (in Paperino milionario al verde, sua seconda avventura statunitense ma prima, appunto, a essere pubblicata in Italia) viene chiamato Bambo, mentre in Paperino campione di golf il suo nome diventa Reginaldo Paperotti. Prima di acquistare il nome definitivo di Gastone Paperone, in alcune traduzioni, l'antipatico cugino di Paperino sarà anche chiamato Gastone Fortunato.


== L'idea inizialeModifica ==
Lo spunto per l'idea di Gastone e della sua storia d'esordio (1948) venne a Barks leggendo una notizia su un certo Polar Bear Club, i cui soci si davano appuntamento a San Francisco per un bagno rinfrescante di capodanno.
Pensai subito a Paperino. Pensai a come, in estate, fosse stato pieno di boria e si fosse vantato di potersi tuffare, in inverno, nell'acqua gelida. E qui entrava in gioco Gastone, che per Paperino doveva rappresentare il rivale da superare.
Gastone nasce, quindi, come il contraltare di Paperino, l'avversario ideale nei suoi tentativi di primeggiare in città, colui sempre pronto a rilanciare alle sue sfide, a dire fanfaronate ancora più grosse delle sue.
Carl Barks potrebbe essersi ispirato anche a Lucky Ducky, un personaggio del cortometraggio animato Disney Chicken Little (1943).
Sviluppando il suo carattere e quello di Paperino, Barks dà poi una svolta al carattere di Gastone, che all'eleganza ed alla calma aggiunge una incredibile fortuna (iniziando da Paperino e l'isola misteriosa del 1949) e soprattutto la vanteria di non aver mai lavorato (tranne una volta, come ci racconta in Paperino e l'amuleto del cugino Gastone del 1952), che contrasta con la sfortuna che inizia a perseguitare il povero Paperino, anche quando il suo impegno lo fa primeggiare nel lavoro che intraprende.


== Evoluzione del personaggioModifica ==
Gastone, spesso, diventa poi un personaggio fondamentale anche in storie importanti, anche quando la sua apparizione si limita a poche pagine, come in Paperino e il ventino fatale (1952). È, poi, coprotagonista in Paperino e il tesoro dei vichinghi (1949.
Altro importante sviluppo nel rapporto con Paperino è la rivalità con questi nella conquista del cuore di Paperina: in questi casi, nonostante la sfortuna di Paperino, il fidanzato ufficiale di Paperina non si dà mai per vinto e anzi lotta per soverchiare la fortuna del cugino Gastone, che spesso baratta la sconfitta parziale (perdere una cena con Paperina) per una vittoria finale molto più gustosa (un ricco premio per un oggetto ritrovato, ad esempio). Tale connotazione nasce ufficialmente in Paperino e le lettere galanti (1949), ma era già presente in Paperino milionario al verde (1948).
In Italia, tra gli anni sessanta e gli inizi dei settanta, va ricordata una serie di storie disegnate da Romano Scarpa (o come autore completo o con i testi di Abramo Barosso - Gastone e la crociera machiavellica, ad esempio) in cui Paperino spesso si scontra con il cugino e la sua fortuna, uscendone inevitabilmente sconfitto.
In seguito gli autori hanno spesso spinto su questa dualità tra i due cugini, realizzando storie in cui la fortuna di Gastone compie imprese praticamente impossibili. Si veda, per esempio, Paperino, Gastone, e la sfida infida, di Fabio Michelini.
Gastone, come chiarito fin dagli esordi (si veda per esempio la storia Paperino e la pioggia d'oro, di Barks) non ha bisogno di lavorare: è la Dea Bendata a pensare a lui; ma spesso nemmeno questa gli basta per superare indenne alcune situazioni difficili, come gli incontri con il cugino Paperoga, così esuberante e distruttivo da superare la fortuna di Gastone. Quest'ultima tuttavia esce spesso vittoriosa anche nei confronti dello zio Paperone, che in quel caso è costretto ad ammettere che il nipote non ha bisogno di faticare come ha fatto lo zio per diventare ricco (è un esempio la storia Zio Paperone e la barca d'oro del 1961). In alcune storie, comunque, nemmeno la fortuna di Gastone può nulla contro le ire del ricco zio, infuriato per avere perso un affare per colpa dei nipoti: Gastone in questi casi condivide la sfortuna di Paperino e Paperoga ed è costretto a fuggire con loro. Si vedano per esempio le storie Tre paperi e un bebè e Paperino e il pendolo di Ekòl.
Oltre che nei fumetti, Gastone ha collezionato apparizioni nella serie animata DuckTales (1987-1990) dove (nell'edizione italiana) parla con la "R" moscia. Nel ruolo maggiore, nell'episodio 55 "La (s)fortuna di Gastone", Amelia lo utilizza per superare le trappole del Deposito di Paperone ed entrare, così, in possesso dell'agognata Numero Uno. L'uso della sua fortuna per commettere un crimine maledice Gastone che diventa sfortunato, ma riesce a neutralizzare la maledizione nel momento in cui aiuta Paperone a recuperare la Numero Uno. Nel 60, "Dr Jeckyll e Mr De' Paperoni", invece, compare all'inizio dando un saggio della sua fortuna mentre negli episodi 28 "Le dolci piume della giovinezza" e 65 "Le nozze di zio Paperone" fa dei semplici cameo.
Da notare, infine, che la rivalità tra Paperino e Gastone parte sin dall'infanzia, come documenta Don Rosa nella storia del 1998 Paperino e lo scalognofugo triplo, in cui i parenti festeggiano il compleanno dell'amato Gastone, unico giorno in cui è sfortunato. Nell'avventura Rosa mostra che la fortuna di Gastone, a causa di un amuleto dipinto sul granaio della fattoria dei nonni, è ancora più esagerata della già esagerata fortuna materna.
Nel 1999 viene introdotto il suo ex compagno di college Anthony "Crunk" Duckis, inizialmente presentato come l'unico individuo che può annullare la fortuna di Gastone distraendolo, tuttavia già a partire dal finale della prima storia in cui appare (Arriva Crunk!) Gastone supererà questa difficoltà, insegnando addirittura al figlio di Crunk (Tommy) come diventare un superfortunato.


== ParentelaModifica ==
Gastone è introdotto nel mondo dei paperi come cugino di Paperino, e tale è rimasto in tutte le storie in cui è comparso. I suoi rapporti di parentela con gli altri paperi sono poco chiari e talvolta contrastanti.
In Paperino e l'isola misteriosa, Gastone e Paperino sono da presumere entrambi nipoti di Paperon de' Paperoni, in quanto entrambi sono presentati come suoi eredi.
Negli anni '50 Carl Barks redasse, per un uso privato, uno schema dei rapporti familiari tra Paperino e i suoi parenti, nel quale Gastone figurava come figlio di Daphne Duck (figlia di Nonna Papera) e Luca dell'Oca, salvo essere adottato, dopo la morte dei genitori biologici, da Matilda de' Paperoni (sorella di Zio Paperone) e Gustavo Paperone.
Nel 1990, durante la lavorazione di La saga di Paperon de' Paperoni, la casa editrice Egmont chiese al suo autore Don Rosa di realizzare un autorevole albero genealogico della famiglia di Paperino. Per ottenere chiarimenti e benestare, l'artista intraprese una corrispondenza privata con Barks, il quale, dimentico del precedente, nel 1991 redasse una nuova versione dell'albero, nel quale Gastone figurava semplicemente come figlio di una non meglio precisata figlia di Nonna Papera, sposata con un certo Gander (il cognome di Gastone nell'originale inglese). Nessun accenno veniva fatto a un'eventuale adozione. Per il suo Albero genealogico dei paperi Don Rosa si è rifatto a questa versione.
Nella storia "Qui, Quo e Qua e il cugino Gastoncino" si scopre che Gastone ha un nipotino, Gastoncino appunto, che è uguale a lui in tutto e per tutto e riesce a diventare generale delle Giovani Marmotte con la sua fortuna, facendo sfigurare Qui, Quo e Qua che capiscono cosa prova il loro zio P