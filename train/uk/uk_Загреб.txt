За́ґреб (хорв. Zagreb) — столиця Хорватії. Найбільше місто країни і її економічний, політичний і культурний центр.
Місто розташоване на північному заході Хорватії, вздовж річки Сава на південних схилах гори Медведниця та знаходиться на висоті близько 122 м над рівнем моря.


== Назва ==
Легенда про походження назви міста Загреб розповідає, що ніби під час військового походу ватажок хорватського загону на привалі встромив меч у землю, і звідти забило джерело крижаної води. «Загрібати», — вигукнув ватажок, і воїни — хто шоломом, а хто просто долонями почали «загрібати» і жадібно пити смачну воду. Інша ж версія (правдоподібніша) каже, що назва міста пішла від старохорватського слова загреб, що означало «насип, зміцнення, городище».


== Історія ==
Перша згадка про місто відноситься до 1094 року, коли угорський король Ласло I заснував єпископство у поселенні на пагорбі Каптол. У той час населені пункти Градец і Каптол, що зараз входять до складу ​​міста Загреб, представляли собою два незалежних поселення.

У 1242 році Градец Золотою буллою хорватсько-угорського короля Бели IV проголошений вільним королівським містом.
На початку XVII століття Градец і Каптол остаточно зливаються в одне місто, єпископство Каптола перейменовується в архієпископство Загреба.
У 1669 році єзуїти засновують першу гімназію і академію. Ця дата вважається датою заснування Загребського університету, одного з найстаріших у Європі. Незабаром Загреб стає культурним центром країни та одним з найбільших міст посавської Хорватії.
У 1776 році з Вараждина в Загреб переносяться засідання хорватського королівського віче (уряду), після чого місто фактично набуває столичного статусу.
У 1851 році бан Йосип Єлачич об'єднав Каптол і Градец в Загреб.
За часів Австро-Угорської імперії місто носило назву Аграм.
25 червня 1991 року Сабор Республіки Хорватія оголосив незалежність Хорватії та проголосив Загреб її столицею.


== Районування ==
Загреб поділяється на дві частини — «Верхнє місто» (Горні град, Градец(ь)) і «Нижнє місто» (Доні град):
«Верхнє місто» — історичний центр зі старовинними будівлями. Саме тут розташовуються архітектурні пам'ятки: готична церква Святого Марка, барокова святої Катерини, палац з капелою Святого Степана, храм святого Марка з мозаїчним дахом і кафедральний собор Вознесіння Діви Марії.
«Нижнє місто» — це сучасні багатоповерхівки, прямі та рівні вулиці, численні пам'ятки мистецтва і парки. Центр Нижнього міста називається «Зеленою підковою», що утворена гарними алеями, скверами, площами і фонтанами.
Від Нижнього до Верхнього міста можна дістатися на спеціальному фунікулері.


== Демографія ==
Загреб — найбільше місто Хорватії і єдине, чиє населення (з урахуванням передмість) перевищує 1 млн жителів, що становить більше 20% населення країни.
Динаміку змінюваності чисельності населення Загреба з середини XIX століття дотепер демонструє нижче наведена Таблиця:
Національний склад Загреба досить однорідний: за даними перепису населення 2001 року, 91,94% жителів міста складали хорвати. Згідно з тими ж даними, в місті проживали 40 066 представників етнічних меншин; найбільші з них — серби (18811 чол., 2,41%), боснійці (6204 чол., 0,80%), албанці (3389 чол., 0,43%), словенці (3225 чол., 0,41%), цигани (1946 чол, 0,25%), чорногорці (1131 чол., 0,17%) і македонці (1315 чол., 0,17%).
Більшість населення (бл. 90%) сповідує католицизм, є також невелика православна і мусульманська меншість.


== Клімат ==
Клімат Загреба континентальний, виражені 4 пори року. Середня температура взимку — 1 °C, влітку — 20 °C. Як правило, в Загребі доволі спекотний травень, особливо кінець місяця — температура перевищує 30 °C. Для зими звичні снігопади; осінь, як правило, дуже дощова.


== Економіка ==

Найважливішими галузями економіки в Загребі є: виробництво електроприладів, хімічна, фармацевтична і текстильна промисловість, а також різноманітні підприємства харчо-смакової промисловості. Загреб є міжнародним торгівельним та бізнес-центром на жвавому перехресті між Центральною та Східною Європою..
Столиця Хорватії має найвищий номінальний ВВП на душу населення у країні (зокрема, $ 19 132 в 2005 році). Тут зосереджено (мають юридичну прописку) понад третина всіх хорватських компаній і близько 40% робочої сили Хорватії. У Загребі, зокрема, розташовані головні офіси практично всіх національних банків, підприємств комунальної сфери та громадського транспорту, найважливіших економічних суб'єктів країни. Серед них штаб-квартири найбільших хорватських компаній: Franck d.d., Kraš, Croatia Airlines, Croatia osiguranje d.d., Croatia Records, HT, INA, Konzum, Ledo, Pliva, RIZ, Tisak, Vipnet тощо. Також у хорватській столиці розташовані представництва численних зарубіжних виробників і торговельних компаній, банків тощо. Так, у 2006 році частка Загреба склала 52% від загального обороту і 60% від загальних прибутків компаній у Хорватії, місто забезпечило 35% експорту країни і прийняло 57% імпорту в країну.
У Загребі інтенсивно розвивається туризм. Пропозиція послуг на цьому ринку є диверсифікованою. Загребські готелі у діапазоні від великих, високого класу, в тому числі мережевих, до невеликих пансіонів і напівпансіонів з розміщенням у приватних будинках. У Загребі працюють три п'ятизіркові готелі (Westin, Sheraton, Regent Esplanade) і 10 чотиризіркових.


== Транспорт ==

Загреб знаходиться в центрі розгалуженої транспортної мережі. Великі сучасні автомагістралі йдуть від міста на схід, у напрямку Славонії, Белграда і Осієка (A3); на північний схід, у напрямку Чаковця, Вараждинa і Угорщини (A4); на південний захід, у напрямку Карловаца, Рієки і Спліта (A1); на північний захід, у бік Словенії і Західної Європи (A2); на захід, у напрямку Брегани і Любляни (A3). У напрямку Сісака і Баня-Луки на південний схід в наш час[Коли?] будується автомагістраль (A11). Залізниці пов'язують Загреб з найбільшими містами Хорватії та сусідніх країн. У центрі міста розташовані великий автобусний і залізничний вокзали.
Аеропорт Загреба знаходиться за 17 кілометрів від міста. Пропускна здатність — 2 мільйони пасажирів у 2007 році.
Міський транспорт представлений розгалуженою мережею трамвайних та автобусних маршрутів, а також фунікулерною лінією на Томічевій вулиці в історичному центрі міста, що зв'язує Верхнє і Нижнє місто. Розроблено план будівництва міського метро, ​​перша лінія планується до відкриття в 2012 році.


== Освіта та культура ==

Загреб — головний освітньо-культурний осередок Хорватії, тут розташовані, Університет, десятки театрів, в тому числі 9 комунальних, музеїв і художніх галерей, численні бібліотеки, кінотеатри та інші заклади культури.
Головним вишем міста і країни є Загребський університет, до складу якого (2010) входять 29 факультетів і 3 академії (Мистецька, Театральна і Музична). У Загребі міститься найвища наукова установа Хорватії — Хорватська академія наук і мистецтв та головна наукова бібліотека країни — Національна й університетська бібліотека Загреба.
Найвідомішим театром міста є Хорватський національний театр, створений в 1895 році і розташовується в чудовому будинку, який був побудований в тому ж році і по праву вважається однією з архітектурних перлин міста. Серед інших комунальних театрів — Міський драматичний ім. Гавелла, театр оперети «Комедія», молодіжний театр, театр сатири «Керемпух», Загребський ляльковий, театр «Трешня» на Трешнєвці, театр «ЖАР ПТИЦЯ», театр «TEATAR &TD», також у місті півсотні театральних товариств, труп, студій, приватних театрів і сцен тощо.
Найвідомішим концертним майданчиком є ​​Концертний зал імені Ватрослава Лисинського.
Один з найбільш примітних музеїв Загреба — Музей Мімара. У його колекції більше 3700 творів мистецтва, з давнини до наших днів. Також примітна — Галерея старих майстрів Штросмаєра (в приміщенні Академії наук) з великим зібранням європейського живопису XIV—XIX століть. Палац Кловіч (хорв. Klovićevi dvori «Кловичів двір») — галерея на сході Верхнього Міста. У ній знаходяться твори із зібрань низки хорватських колекціонерів-меценатів, наприклад Оскара Хермана або Вінка Перчича (Vinko Perčić).
Інші загребські музеї та галереї:
Музей сучасного мистецтва;
Сучасна галерея;
Археологічний музей;
Технічний музей;
Історичний музей;
Музей природничих наук;
Музей міста Загреба;
Етнографічний музей;
Палац Кловіч;
Музей розлучень — «наймолодший» музей міста був заснований у 2010 році, лауреат премії «Європейський музей року» (2011).
Великим загребським парком є Максимір — тут полюбляють проводити дозвілля містяни. Також у Максимірі розташований однойменний стадіон і Загребський зоопарк.
Загреб є місцем проведення ряду важливих фестивалів, таких як Animafest, всесвітній фестиваль анімаційних фільмів, що проводиться кожен парний рік, то Міжнародний фольклорний фестиваль, театральний фестиваль Eurokaz, фестиваль сучасного танцю. У місті також проходять кінофестивалі — Загребський кінофестиваль, і особливо цікавий ZagrebDox, фестиваль документального кіно. З музичних фестивалів, що відбуваються у Загребі, — Zagrebfest, одна з найстаріших подій у хорватській поп-музиці, фестиваль авангардної музики «Загребське музичне бієннале» (Muzički Biennale Zagreb) по непарних роках, а також фестиваль Загребської філармонії. Починаючи з 1996 року загребські вулиці стали місцем проведення міжнародного мультимедійного фестивалю вуличних виконавців. Влітку в місті часто влаштовують концерти просто неба, переважно у Верхньому місті (зокрема, у рамках міського фестивалю «Літо у Верхньому місті» / Ljeto na Gornjem gradu).


== ЗМІ ==
Загреб є одним з медіа-центрів Південно-Східної Європи.

У місті розташована штаб-квартира головного хорватського телерадіомовника Хорватська радіотелевізія (Hrvatska radiotelevizija, HRT), утвореного шляхом злиття Хорватського Радіо, що розпочало свою роботу в 1926 році, та Хорватського телебачення, заснованого як TV Zagreb у 1956 році. Хорватське телебачення є найпопулярнішим у регіоні Південно-Східної Європи. Офіс HRT зі студіями розташований за адресою: Prisavlje 3, відтак ця назва — Прислав'є стала називною щодо хорватського телебачення (на кшталт Хрещатик, 26 в Україні).
У Загребі діють також 2 потужних комерційних телемовники: Nova TV (Remetinečka cesta, 139), що належить міжнародній компанії СМЕ, та RTL Televizija (Krapinsk, a 45), що належать RTL Group. Крім того, у хорватській столиці працюють менші приватні телевізійники, як то OTV і Z1, з регіонально орієнтованим контентом на Загреб і його околиці. У місті транслюються і перший хорватський бізнес-канал Kapital Network та музичний канал Croatian Music Channel, що є доступними у кабельних мережах.
Із Загреба здійснює мовлення ціла низка радіостанцій, серед яких найпопулярнішими є: Хорватське радіо (Hrvatski radio) на 3 канали, радіо «Слєме» (Radio Sljeme), 101-радіо (Radio 101), «Народне радіо» (Narodni radio), радіо «Цибона» (Radio Cibona) тощо.
Перші щоденні газети в Загребі почали виходити ще в 1784 році (Agramer deutsche Zeitung). Сьогодні Загреб є осереддям найбільшого газетного холдингу в Хорватії. Його власником є компанія Europapress Holding (EPH, Koranska, 2), одна з найпотужніших компаній Європи цього сектору, що нині видає п'ять щоденних газет і 30 журналів. Найтиражніші щоденні газети країни Jutarnji list та Sports