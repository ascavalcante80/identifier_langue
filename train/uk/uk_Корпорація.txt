Корпорація (запозичення: фр. corporation, від лат. corporari — формування в організмі) за українським законодавством — це юридична особа, що створена суб'єктами господарювання з метою регулювання своєї діяльності.
В Україні також похідними термінами від «корпорація» як правило позначаються явища, що пов'язані з акціонерними товариствами та господарськими товариствами.


== Корпорації в Україні ==
Корпорацією в Україні визнається договірне об'єднання, створене на основі поєднання виробничих, наукових і комерційних інтересів підприємств, що об'єдналися, з делегуванням ними окремих повноважень централізованого регулювання діяльності кожного з учасників органам управління корпорації. Державні і комунальні господарські об'єднання утворюються переважно у формі корпорації або концерну, незалежно від найменування об'єднання (комбінат, трест тощо).
В Україні корпорація є організаційно-правовою формою об'єднань підприємств і є різновидом господарського об'єднання.
Таким чином, в Україні корпорації не здійснюють безпосередньо виробничу діяльність (хоча це і не заборонено), а є лише об'єднанням виробничих та інших юридичних осіб з метою централізованого регулювання.
Діяльність корпорацій в Україні регламентується Господарським кодексом України та іншими нормативно-правовими актами України. Утворення корпорації може потребувати попередньої згоди Антимонопольного комітету України відповідно до Положення про концентрацію.


=== Приклади юридичних осіб, що є корпораціями за українським законодавством ===
Корпорація «ТАСКО»
Корпорація «ПАРУС»
Корпорація ДТЕК


== Похідні терміни в українському законодавстві ==
В українському законодавстві відсутнє будь-яке інше визначення корпорації, окрім наведеного вище. Водночас, окремі терміни, використовуючи похідні словоформи, досить часто неявно розуміють під «корпорацією» господарські товариства або безпосередньо акціонерні товариства.
Прикладами такого використання терміну є:
під терміном «корпоратизація» розумілось саме перетворення державного підприємства на акціонерне товариство (але не на корпорацію),
під корпоративними правами розуміються права на частку у статутному капіталі учасника господарського товариства,
під корпоративним управлінням розуміється один із елементів управління акціонерним товариством.


== Корпорації в інших країнах ==
В інших країнах розуміння слова «корпорація» залежить від національного законодавства.


=== Корпорація як об'єднання ===
В деяких країнах термін «корпорація» наближено відповідає українському «об'єднання підприємств», тобто розуміється об'єднання за тією чи іншою ознакою суб'єктів господарювання та виробництва. Саме таке значення вкладено і в українське визначення терміну.


=== Корпорація як господарське