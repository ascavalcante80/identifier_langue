Ніколаос Пластірас (грец. Νικόλαος Πλαστήρας; 8 листопада 1883 — 26 липня 1953) — грецький військовий та політичний діяч, генерал, міністр закордонних справ 1950 року, тричі обіймав посаду прем'єр-міністра країни. Учасник білого руху в Україні.


== Життєпис ==
Син Христоса Пластіраса й Стергіани Карайоргії, народився в селі Морофовуні, поблизу міста Кардиця 1883 року.
Після закінчення гімназії вступив до лав збройних сил 1904 року та служив у 5-му піхотному полку в місті Трикала, де отримав чин до унтер-офіцера. 1905 року брав участь у боротьбі за Македонію. Був активним членом «Союзу унтер-офицерів», який ставив собі на меті оздоровлення армії, та одночасно «Армійського союзу» офіцерів та брав участь у виступах 1909 року в Гуді. 1910 вступив до офіцерської школи на острові Корфу, яку закінчив 1912 у званні молодшого лейтенанта.
Видатний воїн, який прославився своєю особистою хоробрістю під час греко-турецької війни 1919–1922 років, проявив себе в кількох битвах й отримав прізвисько «Ма́врос Кавала́ріс» (укр. Чорний вершник).
Після поразки Греції у війні разом з іншими офіцерами — прибічниками Венізелоса влаштував переворот проти короля Костянтина I та його уряду. Військовий уряд перебував при владі до січня 1924, коли передав повноваження обраним Національним зборам, які у подальшому проголосили Другу Грецьку Республіку. У міжвоєнний період Пластірас залишався відданим прибічником Венізелоса та республіканцем. Намагаючись попередити зростання впливу монархічної Народної партії та реставрацію монархії, організував дві спроби державного перевороту (1933 та 1935), обидві з яких були невдалими, що змусило його виїхати у вигнання до Франції.
Під час окупації Греції країнами Осі за часів Другої світової війни б