П'ятниця — п'ятий день тижня, відзначуваний у християнському світі постом і молитвами з уваги на Велику П'ятницю і на смерть Христа у цей день, пізніше персоніфікований, як деякі інші дні тижня. Під впливом дохристиянських вірувань і в пов'язанні подекуди з культом св. Параскевії, а то й ототожнюваний з нею, образ п'ятниці сконкретизувався в народно-християнській міфології в постать св. П'ятниці (П'ятінки-Матінки), яка у вигляді простоволосої жінки у білому попереджає жінок, щоб не працювали у п'ятницю, і нагороджує, коли її слухають, чи карає, якщо не дотримуються заборони. Одягнену, як П'ятницю, жінку водили, приносили їй дари, влаштовували для неї трапези (зокрема під Велику П'ятницю і під Параску 28 жовтня). В апокрифічному «Слові про 12 п'ятниць» подано великі події, які сталися у п'ятницю, і ті 12 п'ятниць, що їх треба було святкувати, особливо ж десяту п'ятницю («Десятуху»). У народних леґендах і піснях п'ятниця прославляється інколи, як Свята Матінка, Пречиста, яка обдаровує людей усім добром.
У більшості випадків, коли має місце п'ятиденний робочий тиждень, п'ятниця — останній робочий день, що передує вихідним, тому розглядається, як привід для святкування.
У Давньому Римі п'ятниця була присвячена Венері, у давньогерманських племен — богині Фригг (Фрия). Саме тому в англійській мові п'ятниця має назву Friday.
В ісламі п'ятниця — джу́ма (день зборів), святковий, в більшості мусульманських країн вихідний день, день церковної служби в мечетях. В цей день всі повнолітні здорові мусульмани повинні збиратися для полуденної молитви і слухання проповідей.
Є