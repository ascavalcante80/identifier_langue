Ів Монта́н (фр. Yves Montand, справжнє ім'я — Іво Ліві; *13 жовтня 1921, Монсуммано-Терме — †9 листопада 1991, Санліc) — французький актор та шансоньє італійського походження.


== Біографія ==
Іво Ліві народився 13 жовтня 1921 року в містечку Монсуммано-Терме (Тоскана) в родині Джованні та Джузеппіни Ліві. Оскільки батько Іво був комуністом, після приходу до влади Муссоліні його родина переїхала до Марселю.
В 1929 році Іво отримав французьке громадянство. В молодості він працював перукарем та портовим вантажником; пізніше почав співати в клубах і кінотеатрах. В 1938 році вперше використав псевдонім Ів Монтан, що походить з дитинства співака: мати кликала його фразою «Ivo, monta!» (на тосканському діалекті означає «Іво, підіймайся!»)
З 1944 по 1946 роки зустрічався і виступав дуетом з Едіт Піаф, яка допомогла йому зробити кар'єру.
22 грудня 1951 року одружився з актрисою Симоною Синьйоре (прожив з нею до її смерті 1985 року). Світове визнання як актор здобув після ролей у фільмах «Плата за страх» (1953) та «Займемось коханням» (з Мерилін Монро, 1960). 1955 року опублікував мемуари «Du Soleil plein la tête».
В 1956 та 1963 роках Ів Монтан гастролював в СРСР, де познайомився з Микитою Хрущовим. В 1968 році вийшов з Комуністичної партії Франції на знак протесту проти вторгення радянських військ до Чехословаччини.
У 1987 році Ів Монтан був президентом журі Каннського кінофестивалю. 31 грудня 1988 року в нього та його коханки Кароль Ам'єль народився син Валентин.

Останні роки свого життя провів у Сен-Полі на Лазуровому березі. Помер внаслідок серцевого нападу 9 листопада 1991 року в Санліci (Пікардія). Похований на кладовищі Пер-Лашез в одній могилі з дружиною (сектор № 44).


== Дискографія ==
1953 — Récital au théâtre de l'Etoile
1955 — Chansons populaires de France
1958 — Dix chansons