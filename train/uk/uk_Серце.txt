Се́рце — це м'язовий порожнистий орган кровоносної системи, який своїми ритмічними скороченнями прокачує кров або гемолімфу через судини тіла, забезпечуючи таким чином живлення і дихання тканин. У вищих тварин і людини серце є життєво необхідним органом. Під час ембріонального розвитку цей орган виникає одним із перших.


== Історія досліджень ==


=== Стародавня Греція ===
Клапани серця були описані медиками школи Гіппократа ще за 4 ст. до н.е., хоча їхні функції ще не розуміли. При розтині артерії зазвичай порожні, а кров збирається у венах. Древні анатоми вважали, що артерії заповенені повітрям і служать для циркуляції його в тілі. Ерасистрат зауважив, що при порізі живої людини артерії кровоточать. Він пояснив це тим, що повітря витісняється кров'ю через дрібні судини, постулювавши існування капілярів.
Гален уже знав, що в судинах тече кров й ідентифікував темну венозну кров і світлу артеріальну. На його думку ріст і енергія продукуються венозною кров'ю, що створюється в печінці, а артеріальна кров продукується в серці й містить пневму. Він вважав, що серце не перекачує кров, а всмоктує її під час діастол, а рух крові забезпечує пульсація самих артерій.


== Типи сердець у тваринному світі ==


=== Типи сердець за будовою ===
Серця різних груп тварин за будовою можна віднести до трубчастого або камерного типу.
Трубчасте серце прокачує кров чи гемолімфу за допомогою хвилеподібних скорочень стінок (перистальтики). Таким чином, однонапрямлений потік рідини створюється навіть за відсутності серцевих клапанів. Трубчасте серце членистоногих знаходиться у спинній ділянці. В комах і деяких ракоподібних, таких, як артемія, серцева трубка може сягати значної довжини, тоді як у інших вона являє собою короткий м'язовий мішок. Кров чи гемолімфа надходить у трубчасте серце переважно через бічні отвори (лат. ostium) або ж з каудального кінця через вену, і скороченнями серцевої трубки нагнітається у краніальному напрямку в артерію, зворотньому рухові крові з якої перешкоджає клапан. При розслабленні серця отвори відкриваються і воно розширюється, що уможливлює надходження до нього крові (гемолімфи). Відтак серце членистоногих можна порівняти із всмоктувальним насосом. Трубчасті серця наявні також у покривників і в ембріонів хребетних.
У камерних серцях рухові крові у невірному напрямку перешкоджають клапани, здатні відкриватися лише в одному напрямку. Цей тип серця зустрічається переважно у молюсків та хребетних. Завдяки сильній мускулатурі таке серце діє як всмоктувально-нагнітаючий насос, що забезпечує високий тиск. У багатьох молюсків, зокрема в равликів, а також у нижчих хребетних наповнення серця кров'ю відбувається внаслідок створення вакууму у порожнині перикарду, яким воно оточене. Кожен шлуночок камерного серця має товсті м'язові стінки; кров у нього нагнітається внаслідок скорочень розташованого перед ним передсердя, м'язові стінки якого є менш товстими.


=== Типи сердець за видом регуляції ===
Механізми регуляції роботи серця поділяються на міогенні (пов'язані із особливостями кардіоміоцитів) та нейрогенні (пов'язані із внутрішньосерцевою нервовою системою).
Серце скорочується у відповідь на дію електричного імпульсу. У міогенному серці цей імпульс виникає спонтанно і через рівні проміжки часу у спеціалізованій ділянці серцевого м'язу, що називається водієм ритму серця. Міогенні серця мають хребетні, покривники, молюски, чимало кільчастих червів і членистоногих (у тому числі комах). У птахів і ссавців клітини, що породжують такі імпульси, локалізовані у синусово-передсердному вузлі. Загальна електрична активність міогенного серця може бути зображена електрокардіограмою (ЕКГ), яка для кожного виду тварин матиме свій типовий вигляд.
У нейрогенному серці імпульс, що стимулює його скорочення, виникає у його нервових клітинах (точніше — у клітинах його гангліїв. Такий нейрогенний автоматизм зустрічається у деяких кільчастих червів і членистоногих, зокрема у представників ряду десятиногих, до яких належать омари, краби та ін. Якщо у міогенному серці збудження від водія серцевого ритму поширюється по суміжних кардіоміоцитах і врешті-решт охоплює все серце, то для нейрогенних сердець подібного способу поширення збудження поки що не виявлено, натомість вони мають розвинуту іннервацію м'язових клітин.
Однак міогенні серця (наприклад, серця молюсків і хребетних) часто також високою мірою іннервовані. Таким чином, скорочення міогенного серця — як і нейрогенного — можуть відбуватися під впливом нервової системи. Відповідні нервові імпульси можуть стимулювати чи гальмувати водій ритму серця, тим самим пришвидшуючи чи сповільнюючи серцебиття.
У членистоногих "довгі" серця частіше бувають нейрогенними, а "короткі" — міогенними. Серцеві скорочення сердець обох типів є зазвичай незалежними від будь-яких сигналів центральної нервової системи; ця властивість серця відома як автоматія, чи авторитмія.


=== Другорядні серця ===
Більшість молюсків мають відкриту кровоносну систему з одним серцем, що містить передсердя і шлуночок. У головоногих молюсків, які мають більш досконалу закриту кровоносну систему, поряд із головним серцем є два допоміжних, що забезпечують кровообіг у зябрах. Таким чином, ці допоміжні серця функціонують аналогічно до правої половини серця ссавців, пов’язаної з легеневим колом кровообігу.
У міксин поряд із головним серцем є також портальне, кардинальні й каудальне серця. Другорядні серця знаходяться і у венах крил кажанів. До системи лімфо- та кровообігу земноводних входять так звані лімфосерця, що знаходяться в області куприка, мають нейрогенну автоматію, без водія ритму, і керуються вегетативною нервовою системою. Лімфосерця є також у деяких плазунів і птахів, зокрема у страусів.
У багатьох видів комах другорядні серця беруть участь у роботі крил, ніг й антен, покращуючи нагнітання гемолімфи крізь судини цих дрібних частин тіла.


=== Інші органи, що забезпечують кровообіг ===
В багатьох видів тварин рухові крові, поряд із серцем, сприяють й інші органи. Наприклад, у наземних хребетних скорочення м'язів у (нижніх) кінцівках підсилюють зворотній рух венозної крові до серця, а рухи тіла в членистоногих зумовлюють рух гемолімфи. У деяких видів кровоносні судини мають здатність до скорочення; наприклад, в наутилід кров через зябра проходить до серця завдяки скороченням судин.


== Серце хребетних ==
Серця усіх хребетних тварин є міогенними, і за збудження серцевого м'язу відповідає водій ритму серця. Це явище виникнення збудження за відсутності зовнішніх подразників має назву авторитмії чи автоматизму серця.


=== Будова стінок серця ===


=== Серце риб ===


=== Серце земноводних ===


=== Серце плазунів ===


=== Серце ссавців і птахів ===
Серце ссавців і птахів чотирикамерне. Розрізняють (за током крові): праве передсердя, правий шлуночок, ліве передсердя і лівий шлуночок. Між передсердями і шлуночками знаходяться фіброзно-м'язові клапани — праворуч трикуспідальний клапан, ліворуч мітральний клапан. На виході із шлуночків сполучнотканинні клапани (легеневий — праворуч і аортальний — ліворуч).
З однієї або двох передніх (верхніх) і задньої (нижньої) порожнистих вен кров надходить у праве передсердя, потім у правий шлуночок, потім по малому колі кровообігу кров проходить через легені, де збагачується киснем, надходить у ліве передсердя, потім в лівий шлуночок і далі в основну артерію організму — аорту (птахи мають праву дугу аорти, ссавці — ліву).


== Положення і будова серця людини ==

Маса серця дорослої людини становить 250—350 г. Серце розташоване у центрі грудної клітки, у нижній частині переднього середостіння, і знаходиться у навколосерцевій сумці — перикарді, який захищає його від механічних впливів та інфекцій і фіксує на інших структурах, що його оточують. Верхня частина серця фіксується на великих судинах, нижня частина є вільною і лежить на діафрагмі.
Зовнішня стінка серця людини складається з трьох шарів. Зовнішній шар називається епікардом чи вісцеральним перикардом, оскільки він одночасно являє собою внутрішній листок перикарду. Середній шар називається міокардом і складається зі скоротної серцевої мускулатури. Внутрішній шар називається ендокардом і перебуває у контакті з перекачуваною сер