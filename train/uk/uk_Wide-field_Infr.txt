WISE (англ. Wide-field Infrared Survey Explorer, Ширококутний Інфрачервоний Оглядовий Дослідник) — інфрачервоний орбітальний телескоп NASA, запуск якого відбувся 14 грудня 2009 року з бази військово-повітряних сил Ванденберг у Каліфорнії. На орбіту апарат вивела ракета-носій Delta II.
WISE — спільним проект Каліфорнійського університету з Лос-Анджелеса та Лабораторії реактивного руху, який фінансувався НАСА. Вартість проекту склала близько 320 млн доларів США.
WISE перебуває на орбіті заввишки 525 кілометрів і містить 40 см телескоп, чутливий до хвиль довжиною 3—25 мікрометрів. Телескоп призначений для вивчення астероїдів та комет, шляхи яких пролягають поруч із Землею. Він допоможе вченим точніше визначити їхні розміри та склад. WISE також необхідний астрономам для вивчення віддалених галактик, оточених хмарами пилу. Пил непроникний для випромінювання видимого діапазону хвиль, тому такі об'єкти не можна вивчати за допомогою звичайних оптичних телескопів (таких як «Хаббл»). WISE може вивчати галактики, віддалені від Землі на відстань до 10 мільярдів світлових років.


== «Холодне» дослідження ==
Щоб інфрачервоний телескоп отримував чіткі зображення й міг бачити дуже слабкі об'єкти, необхідно, щоб температура його детекторів була дуже низькою. WISE охолоджувався рідким воднем, запасів якого вистачило на 10 місяців. Чутливість WISE була приблизно в 500 разів краща, ніж міг забезпечити інфрачервоний космічний телескоп IRAS, який працював на орбіті за 25 років до нього. Детектори телескопа за допомогою рідкого водню охолоджувалися до температури 12 К (-261 °C). Завдяки цьому телескоп міг «бачити» ті об'єкти, які випромінюють слабко (або дуже далекі об'єкти, випромінювання від яких практично повністю поглинається на шляху до Землі). Загалом WISE здійснив два детальних огляди всього неба.


== NEOWISE ==
У вересні 2010 року в орбітальної рідкий водень скінчився, і телескоп почав «теплу» частину своєї місії, що одержала назву NEOWISE. Температура детекторів під час цієї частини місії становила близько 70 К (-203 °C), і телескоп спостерігав комети й астероїди, зокрема ті, які проходять неподалік від Землі. WISE виявив 19 нових комет, більше 33,5 тисяч астероїдів, серед яких було 120 навколоземних об'єктів (англ. Near Earth Objects).


== Підсумки роботи ==
У лютому 2011 року астрономи остаточно вимкнули його. За час своєї роботи телескоп отримав близько 1,8 мільйона знімків астероїдів, комет, далеких галактик та інших «холодних» об'єктів. Вчені перевели телескоп у сплячий режим, і найближчим часом не збираються знову вмикати його.


== Обробка та публікація даних ==
У квітні 2011 НАСА опублікувало значну частину даних, зібраних інфрачервоним телескопом WISE. У вільний доступ потрапили результати спостережень 57% площі небесної сфери, виконаних WISE у перші 105 днів роботи. Архів забезпечено простою інструкцією з пошуку зображень. «Дані WISE мають привернути увагу астрономів-аматорів, які, я впевнений, зуміють відшукати що-небудь 