Йоркський університет (фр. Université York) є провідним вищим навчальним закладом Канади, розташованим у Торонто, в провінції Онтаріо. Це третій найбільший канадський університет, другий за розміром вищий навчальний заклад в Онтаріо.
В Йоркському університеті навчається приблизно 51,000 студентів та працює близько 7,000 викладачів, загальна кількість випускників університету в цілому світі дорівнює 250,000. До складу входять десять факультетів, серед яких — факультет вільних мистецтв та прикладних досліджень, факультет науки та техніки, бізнес-школа імені Шуліха, юридична школа імені Осґуд-Хола, Ґлендон-коледж, педагогічний факультет, факультет образотворчих мистецтв, факультет захисту навколишнього середовища, факультет медицини та 28 дослідницьких центрів.
Йоркський університет бере участь у Канадській космічній програмі. Факультет науки та техніки є провідною канадською установою з досліджень Марсу, вченими цього факультету було створено декілька існтрументів з досліджень космічного простору та методик, які використовує NASA.
В університеті вперше в Канаді було інституціоналізовано декілька PhD програм у різних сферах досліджень, в тому числі й жіночих, або феміністських, досліджень. Школа соціальної роботи університету визнається однією з найбільш соціально чутливих програм у країні. Бізнес-школа та юридичний факультет університету регулярно займають високі рейтингові позиції серед інших провідних закладів Канади та в цілому світі.


== Історія ==
Йоркський університет було засновано в 1959 році як світський навчальний заклад, що відзначилося підписанням Акту Йоркського університету, який отримав Королівську санкцію на Законодавчій Асамблеї Онтаріо 26 березня того ж року. Перші заняття відбулися у вересні 1960 року у Фалконер-Холі Університету Торонто, де були присутні 76 студентів.
За модель керування університетом спочатку було обрано Акт Університету Торонто, який було підписано у 1906 році, таким чином було затверджено дворівневу систему правління, яка складалася з Сенату (викладацький склад), відповідального за академічну політику, та Ради Директорів (громадян), який здійснювали повний контроль над фінансовою політикою та мали формальну владу у вирішенні інших питань. Президент, який призначався радою, мав забезпечувати зв'язок між цими двома гілками влади та бути інституційним лідером.
Восени 1961 року Йорк переіхав до свого першого кампусу, Ґлендон-коледжу, та почав приділяти увагу гуманітарним наукам і заочному навчанню. Він став більш незалежним від Університету Торонто у 1965 році, коли перейшов під юрисдикцію Акту Йоркського університету. Того ж року відкрився і головний кампус університету у Норт-Йорці.
Мюррей Росс, ім'я якого і посьогодні вшановують в університеті, де було створено Премію Мюррея Дж. Росса, був президентом Університету Торонто, коли йому запропонували стати новим президентом Йоркського університету. В той час Йоркський університет все ще базувався в кампусі Університету Торонто, аж поки Росс не виправив цю ситуацію таким чином, що Йоркський університет став повністю незалежною інституцією.
У 1965 році в університеті було відкрито другий кампус — Кііль Кампус (фр. Keele Campus) Йоркського університету у Норт-Йорку. Ґлендон-кампус перетворився на двомовний гуманітарний коледж під керівництвом Ескота Райда, який розглядав його як інституцію національного значення, де могли б виховуватися майбутні лідери Канади. Ці погляди розділяв і Прем'єр-Міністр Лестер Пірсон, який офіційно відкрив Ґлендон-коледж у 1966 році.
1970-го року в Йоркському університеті було відкрито першу студентську програму з танців у Канаді. Перша канадська PhD програма з жіночих досліджень відкрилася у січні 1992 року, для участі в ній було обрано п'ять кандидаток.
Білінґвічність та фокус на гуманітарних науках продовжує виокремлювати спеціальний статус Ґлендона в Йоркському університеті. Новий Кііль-кампус розглядався як дещо ізольований, бо його було розташовано в індустріалізованій частині міста. Вздовзж по вулиці можна було побачити сховища для зберігання бензину. Протягом останніх двох десятиліть кампус було прикрашено новими спорудами, в тому числі й Студентським Центром, новими адміністративними будівлями факультету образотворчих мистецтв, комп'ютерних наук та бізнес-школи, торгівельним центром та хокейною ареною. Тенісний стадіон Рексалл-Центру (англ. The Rexall Centre) було побудовано у 2004 році, тепер він приймає тенісний турнір Canada Masters. Торонто розширювався, тож згодом Йорк зайняв відносно центральне місце в межах Великого Торонто, де він розташовується в районі Джейн та Фінч.
У березні 1997 року студенти зайняли офіси університетської адміністрації, протестуючи проти підвищення платні за навчання. 6 листопада 2008 року Сенат Йоркського університету призупинив заняття через страйк професорів, які працювали за контрактом, асистентів-викладачів та асистентів-студентів. 2 лютого 2009 року навчальний процес в університеті було відновлено.


== Відомі випускники університету ==
Джек Лейтон (* 1950), лідер Нової демократичної партії Канади з 2003 по 2011 роки.
Алекс Шнайдер (* 1969), голова корпорації «Мідленд Металз Інтернешнл Інк», канадський мільярдер.
Рейчел Макадамс (* 1978), канадська акторка.
Малін Акерман (* 1978), канадська акторка та модель.
Лора Вандервурт (* 1984), канадська акторка.


== Галерея ==


== Посилання ==
↑ http://www.yorku.ca/web/about_y