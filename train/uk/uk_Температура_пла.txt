Температу́ра плáвлення і затверді́ння — температура, при якій тверде кристалічне тіло здійснює перехід у рідкий стан і навпаки. За іншим визначенням — температура, за якої тверда фаза речовини знаходиться в рівновазі з рідкою. Власне температура переходу твердої речовини в рідинний стан.
Фіксується в момент, коли зразок переходить у розплав (у краплю); корегована — з урахуванням поправки на виступаючий стовпчик термометра, некорегована — без такої поправки.


== Загальний опис ==
При температурі плавлення речовина може перебувати як у рідкому, так і у твердому стані. При підведені додаткового тепла речовина перейде в рідкий стан, а температура не змінюватиметься доки вся речовина в системі не розплавиться. При відведенні зайвого тепла (охолодженні) речовина буде переходити у твердий стан (застигати) і доки воно не застигне повністю, температура не зміниться.
Температура плавлення (затвердіння) і температура кипіння вважаються одними з найважливіших фізичних властивостей речовини. Температура затвердіння збігається з температурою плавлення лише для чистої речовини. Некристалічні речовини не мають температури плавлення (затвердіння) взагалі й здійснюють перехід в певному діапазоні температур (у сумішей рідин діапазон особливо широкий).
Оскільки під час плавлення об'єм тіла змінюється незначно, тиск мало впливає на температуру плавлення. Однак саме під дією високого тиску, що чиниться полозом ковзана, лід плавиться, і спортсмен легко ковзає по ньому. Залежність температури фазового переходу (в тому числі і плавлення, і кипіння) від тиску для однокомпонентної системи дається рівнянням Клапейрона-Клаузіуса. Температуру плавлення при нормальному атмосферному тиску (1013,25 гПа, чи 760 мм ртутного стовпчика) н