Дзета Корми (ζ Pup, ζ Puppis) — найяскравіша зірка сузір'я Корми. Зірка має власне ім'я Наос, що походить від грецького ναύς («корабель»), або Суха Хадар (سهيل هدار, ймовірно «найяскравіший рев») арабською мовою. Дзета Корми є одним з найближчих надгігантів — відстань до неї становить трохи більше тисячі світлових років.


== Властивості зірки ==
Дзета Корми — дуже гарячий блакитний надгігант спектрального класу O5Ia. Вона є найгарячішою зіркою, яка може бути видима неозброєним оком, серед зірок спектрального класу O. Температура поверхні зірки приблизно дорівнює 42000 ° C, що в сім разів вище температури сонячної поверхні, і є виключно високим показником. Масу зірки оцінюють у 40 мас Сонця. Попри те, що Наос є блакитним надгігантом, він має діаметр лише в 11 разів більший від сонячного.
Вік дзета Корми оцінюють у 4 мільйони років. Сформувалася вона в молекулярній хмарі сучасного сузір'я Корма приблизно за 1400 світлових років від свого поточного місця розташування. В цьому сузір'ї були виявлені інші зірки, які сформувалися одночасно з Наосом.
Через дуже велику світність, ефективна земна орбіта довкола Наоса розрахована на відстані 450 а.о.


== Зоряний вітер ==
Дзета Корми випускає могутній зоряний вітер, швидкість якого приблизно 2300 км/с. Зірка отримує все більшу увагу з боку вчених в останнє десятиліття, адже через зоряний вітер вона втрачає одну мільйонну маси Сонця щороку, що в 10 мільйонів разів вище втрати маси Сонцем за аналогічний період. Швидка втрата зіркою маси невидима у видимому діапазоні, але спостерігається в рентгенівських променях, а також радіохвилях.


== Подальший розвиток ==
Передбачається, що в найближчі сотні тисяч років Дзета Корми буде поступово остигати і розширюватися, і пройде всі спектральні класи: B, A, F, G, K, і M, у міру охолодження. Внаслідок цього основне випромінювання зірки поступово перейде у видимий діапазон, і Наос стане однією з найяскравіших зірок майбутнього земного неба. Через 2 мільйони років, Наос матиме спектральний клас M5, а його розміри будуть набагато більші ніж величина поточної земної орбіти. Потім Наос вибухне, ставши надновою зіркою, а ядро зірки ймовірно зколлапсує відразу в чорну діру. Не виключено, що це буде супроводжуватися сильним гамма-сплеском.
Зважаючи на невелику відстань до Землі, така наднова буде набагато яскравіша за блиск повного Місяця.


