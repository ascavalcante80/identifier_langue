Кавка́зький еміра́т (Імарат Кавказ, Емірат Кавказ) — військова джихадиська організація, що бореться за вихід північнокавказьких республік зі складу Російської Федерації та створення однойменної держави з шаріатською правовою системою.
Про створення Імарату Кавказ оголосив у своєму зверненні останній президент Чеченської Республіки Ічкерія Доку Умаров 7 жовтня 2007 року. У цьому ж зверненні він склав з себе повноваження президента ЧРІ і проголосив себе "верховним аміром моджахедів Кавказу".


== Історія ==
Див. також: Історія Чечні


=== Між двома чеченськими війнами ===
Після Першої чеченської війни в чеченських військових та політичних колах загострився конфлікт між націоналістами та ісламістами. Перші обстоювали існування чеченської держави світського типу, другі, послідовники салафізму, — створення держави з шаріатською правовою системою. Влітку 1997 р. в Грозному відбувся Конгрес народів Чечні і Дагестану. Співголовуючі конгресу Мовладі Удугов і Магомед Тагаєв оголосили територію двох республік халіфатом, а Шаміля Басаєва — його аміром. З різкою критикою ідей ваххабізму виступив тодішній муфтій Чечні Ахмат Кадиров.
З початком Другої чеченської війни конфлікт лише загострився: Шаміль Басаєв заявив про створення ісламської Шури, що має у своєму підпорядкуванні власні підрозділи у Дагестані. Невдовзі, 7 серпня 1999 року, військові підрозділи, на чолі з Шамілем Басаєвим та аміром Хаттабом, перейшли державний кордон ЧРІ і РФ та вдерлися на територію Республіки Дагестан з метою підтримки місцевих ісламістів, які проголосили шаріатське правління у чотирьох селах Цумадінського району Дагестану. Ці події лише поглибили протистояння між двома таборами (націоналістами та ісламістами), що тривало до завершення Другої чеченської вйіни.


=== Проголошення Імарату ===
Цілковитий перехід чеченського підпілля на ісламістські позиції відбувся у 2007 році, за правління останнього президента Чеченської Республіки Ічкерія Доку Умарова, який змінив мету, цілі й ідеологію визвольної боротьби.
7 жовтня 2007 року Умаров, склавши з себе президентські повноваження, заявив про створення держави Імарат Кавказ, оголосив "поза законом етнічні, територіально-колоніальні зони під назвою "Північнокавказькі республіки" і проголосив себе "верховним аміром моджахедів Кавказу". В такий спосіб новий лідер кавказького підпілля спробував розв'язати наявні територіальні суперечки між представниками різних народів, що проживають на території Північного Кавказу та заангажувати до боротьби не лише чеченців, але й представників інших національностей.
На проголошення Імарату швидку відреагував один з впливових діячів чеченської політичної еміграції Ахмед Закаєв, який в екзильному уряді ЧРІ очолював Міністерство зовнішніх справ. Закаєв, що на той час знаходився у Лондоні, звернувся до чеченських підпільників та політиків із закликом залишатися вірними екзильному урядові та ізолювати Умарова від влади. Також Закаєва звинуватив Умарова у спробі перетворити чеченський визвольний рух в терористичну організацію.


=== Лідерська криза ===

1 серпня 2010 року близький до кавказьких ісламістів сайт "Кавказ-центр" опублікував відео, на якому Доку Умаров оголосив, що складає з себе повноваження верховного аміра Імарату Кавказ і назвав своїм наступником Асламбека Вадалова. Рішення Умарова було викликано заявами низки польових командирів (амірів вілаятів) про вихід з підпорядкування верховному аміру Імарату Кавказ. В такий спосіб Доку Умаров прагнув ліквідувати розкол в організації та не допустити розвалу Імарату. Однак вже 3 серпня 2010 року кавказьке підпілля надало роз'яснення щодо заяви Абу Усмана (Доку Умарова) - верховний амір не йде з посади, а лише запропонував Вадалову очолити Імарат.
18 березня 2014 року кавказьке підпілля оприлюднило заяву про загибель Доку Умарова. Його наступником на посаді верховного аміра Імарату Кавказ став Алі Абу Мухаммед (Аліасхаб Кебєков).,


=== Конфронтація з Ісламською Державою ===
Починаючи з листопада 2014 року низка польових командирів середнього рівня (аміри джамаатів) виходять з-під присяги Алі Абу Мухаммеду (Аліасхабу Кебєкову) і присягають на вірність лідеру Ісламської Держави Абу Бакру аль-Багдаді. Верховний амір Імарату Кавказ Алі Абу-Мухаммад звинуватив таких командирі у зраді, засудив і розкритикував керівництво ІДІЛ за методи й засоби боротьби та звинуватив Абу Бакру аль-Багдадаі у привнесенні розколу в лави кавказького підпілля.


== Територія ==
Доку Умаров проголосив, що всі північнокавказькі землі, на яких ведеться джихад моджахедами, що дали йому Баят (Присягу), оголошуються вілаєтами Кавказького Емірату:
Вілаєт Дагестан;
Головне місто — Шамількала.
Вілаєт Нохчийчоь;
Головне місто — Джохар.
Вілаєт ГIалгIайчоь;
Головне місто — Буро
Вілаєт Ногайський степ (Ставропольський край, північ Краснодарського краю);
Головне місто — Ногай-Шахар.
Вілаєт Черкесія (Республіка Адигея, південь Краснодарського краю);
Головне місто — Миекуале.
Об'єднанні Вілаєти Кабарди, Балкарії і Карачаю (КБК) (Кабардино-Балкарія, Карачаївський, Малокарачаєвський та Усть-Джегутінський райони Карачаєво-Черкесії);
Головні міста — Карачай-Шахар, Тарни-Аууз, Налшик.
Вілаєт Іристон  — 11 травня 2009 р. скасований і приєднаний до Вілаєту ГIалгIайчоь
Головне місто — Буро.


== Характер правління ==
Своїм указом Доку Умаров запровадив шаріатське правління на всій території Кавказького емірату, зобов'язав узгодити діяльність всіх державних структур Кавказького емірату із нормами шаріату.


== Органи влади ==
Главою Ісламської Держави Емірат Кавказ є Емір Докка Абу-Усман.
Першим заступником (наїбом) голови Ісламської Держави Емірат Кавказ є Емір Суп'ян (Абдуллаєв Суп'ян). 24 липня 2010 р. Доку Умаров призначив своїм заступником (наїбом) і наступником у випадку смерті командуючого Східним Фронтом ЗС Емірату Кавказ Еміра Асламбека (Асламбека Вадалова).
Вищим дорадчим органом при Емірі Емірату Кавказ є Маджлісуль Шура.
Вищим судовим органом Емірату Кавказ є Вищий Шаріатський Суд (голова — Емір Сайфулла (Астеміров Анзор) — загинув 24 березня 2010 р.). 15 червня 2010 р. Доку Умаров призначив кадієм Вищого Шаріатського Суду Імарату Кавказ Сейфуллаха Губденського (Магомеда Вагапова)


== Збройні сили ==

Організаційне об'єднання бойових терористичних угрупуваннь 