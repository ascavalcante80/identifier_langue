Зима́ — одна з чотирьох пір року між осінню і весною, кліматичний сезон з найнижчими для даної території температурами повітря.


== Календарна зима ==
Календарна зима в північній півкулі розпочинається 1 грудня і закінчується 28 (29 у високосний рік) лютого. Складається із трьох місяців: грудня, січня та лютого. В південній півкулі розпочинається 1 червня, закінчується 31 серпня. Складається з червня, липня та серпня.


== Астрономічна зима ==
Астрономічна зима наступає пізніше за календарну:
За кількістю енергії, що надходить від Сонця, час зимового сонцестояння повинен бути серединою зими, однак затримка в змінах температури, обумовлена фізичними властивостями води та суші, затримує кліматичні зміни в порівнянні з астрономічними.


== Кліматична зима в Україні ==

Тривалість зими як кліматичного і фенологічного сезону збільшується від низьких географічних широт до високих. В тропічних широтах зими в цьому розумінні не буває взагалі, в субтропіках її тривалість не перевищує 1—2 місяці, в помірних широтах 3—4 місяці, а в полярних досягає 6—7 місяців і більше.
Територія України лежить у помірно континентальній області помірного кліматичного поясу. Кліматична зима в Україні розпочинається, коли середньодобова температура повітря переходить через 0 °С в бік зниження. Зима триває від 120—130 днів на північному сході і до 75—85 днів на південному. У листопаді на більшій частині території середня добова температура повітря переходить через 0 °С, а в третій декаді цього місяця може утворюватися сніговий покрив.
Українська зима порівняно м'яка, з частими відлигами. Проте часом бувають хуртовини, ожеледь, тумани, у горах — снігові лавини. На Південному березі Криму тривалого зимового періоду не буває, сніговий покрив не встановлюється, хоча сніг випадає щороку. Сніг протягом зими декілька разів сходить і випадає знов. Зима приходить з північного сходу і найпізніше досягає Кримського півострова. Для неї характерною є значна мінливість погодних процесів: сильні похолодання часто змінюються різкими потепліннями з відлигами; періоди хмарної й теплої погоди з опадами у вигляді мокрого снігу і дощу змінюються безхмарною погодою.
Характер атмосферної циркуляції над Україною визначається частою зміною циклонів і антициклонів. Циклони надходять на територію України протягом року з заходу, північного і південного заходу, півдня. Відлиги (8—10 днів протягом зими) охоплюють більшу частину території, іноді і всю країну, що спричиняється перенесенням теплих повітряних мас з Атлантики. З їх приходом взимку наступає потепління, відлига або снігопад. Вторгнення континентальних повітряних мас з Азії (антициклони) зумовлюють взимку різкі похолодання. На Південному березі Криму погода взимку визначається впливом помірних повітряних мас, тому опади тут бувають в основному взимку і у вигляді снігу, але сніговий покрив не утворюється.
Узимку для всієї території України характерні ожеледі, тривалість яких коливається від декількох годин до 10 днів і більше. Ожеледдю називають суцільний шар льоду, що утворюється на гілках дерев, телефонних та електропроводах, а також на поверхні землі при температурі від 0 °С до -З °С унаслідок замерзання крапель дощу, мряки або туману. Ожеледь, яка покриває дороги, називають ожеледицею. Хуртовини найчастіше бувають у січні—лютому.
Найхолоднішим місяцем зими є січень. Середні показники температури січня знижуються від — 1 °С у рівнинному Криму до —8 °С на крайній півночі України і від —4 °С на заході до —8 °С на крайньому сході країни. Найтепліше взимку — вздовж південно-західного і південного узбережжя Криму, де середні показники температури січня додатні й досягають +4 °С. ). Висота снігово