Всесвітній координований час (англ. Coordinated Universal Time, фр. Temps universel coordonné, UTC, Time Zulu — «час зулу», Z) — стандарт, за яким суспільство регулює годинники й час. Приблизно відповідає сонячному часу на Гринвіцькому меридіані. Запроваджений 1961 року. Відрізняється на цілу кількість секунд від суворо рівномірного атомного часу та не більш як на ±0,8 секунди від квазірівномірного всесвітнього часу UT1.
Часові пояси навколо земної кулі описуються як додатне або від'ємне зміщення від UTC. UTC — це нащадок часу за Гринвічем (GMT), й іноді також помилково називається GMT. Нову назву (UTC) запроваджено, щоб позбутись назви певного місця на Землі в міжнародних стандартах. UTC базується на атомному відліку часу, а не на часі за Гринвічем.
UTC не змінюється взимку та влітку. Тому там, де переходять на літній час, зсув відносно UTC змінюється. Київський час більший від UTC на 2 години взимку та на 3 - улітку\.


== Метод обчислення UTC ==

Всесвітній час UT є сучасною версією середнього часу за Гринвічем, тобто середнього сонячного часу на меридіані Гринвіча. З огляду на нерівномірність обертання Землі Гринвіцький меридіан також обертається нерівномірно. Окрім того, внаслідок безперервного руху осі обертання Землі географічні полюси зсуваються на поверхні планети, а разом з ними змінюють своє розташування й площини справжніх меридіанів. З огляду на ці факти виділяють наступні системи виміру часу (визначені 1 січня 1956 року):
UT0 — час на миттєвому Гринвіцькому меридіані, визначений за миттєвим розташуванням полюсів Землі. Це час, що безпосередньо отримується з астрономічних спостережень добового руху зір;
UT1 — час на середньому Гринвіцькому меридіані, виправлений з огляду на рух полюсів;
UT1 = UT0 + Δλ,
де Δλ — поправка, яка залежить від координат миттєвого полюсу, що вираховуються відносно середнього полюса;
UT2 — час, виправлений за сезонною нерівномірністю обертання Землі ΔTs:
UT2 = UT1 + ΔTs.
Шкала спостережуваного всесвітнього часу UT1 нерівномірна й тому незручна для використання у звичайному житті. Для узгодження спостережуваного всесвітнього часу UT1 та суворо рівномірного Міжнародного атомного часу (TAI) з 1961 року запроваджено рівномірно-змінну шкалу часу UTC — всесвітній координований час. Масштаби UTC та ТАІ рівні, а нуль-пункт змінюється стрибком. Між UTC та UT1 накопичується розбіжність, обумовлена, по-перше, нерівномірністю шкали UT1, а по-друге, нерівністю масштабів UT1 та ТАІ (1 атомна секунда не дорівнює точно 1 секунді UT1). Коли розбіжність між UTC та UT1 сягає 0,9 секунди, здійснюється коригування стрибком на 1 с.
Високосна секунда за необхідності має додаватися (або, теоретично, від