Кити́ (грец. κῆτος — «морське чудовисько») — нетаксономічна група, найбільші види морських ссавців ряду китоподібних.


== Обсяг поняття ==
Кити — це нетаксономічна група, що об'єднує найбільших представників ряду. До китів не відносять дельфінів та морських свиней. Натомість до китів часто зараховують косаток та гринду, які, насправді, належать до дельфінів.
У наш час через китобійний промисел багато видів китів перебуває на межі вимирання. Наприклад, дуже мало залишилося синіх і сірих китів. Незважаючи на таку трагічну ситуацію, деякі країни світу досі полюють на морських ссавців.


== Походження ==

Вважається, що китоподібні походять від наземних тварин, а саме парнокопитних ссавців, які близько 50 млн років тому населяли території сучасної Азії та Середземного моря. Щоправда, останні відкриття показують, що найстародавнішім предком китів була невелика тварина індохіус, розміром з кішку. Істота вела як наземний спосіб життя, так і водний. В середню епоху палеогенового періоду предки китів почали пристосовуватися до життя у воді і з часом взагалі перестали виходити на сушу. Внаслідок цього їхні тіла стали набагато обтічнішими, а передні кінцівки поступово перетворилися на плавники. Волосяний покрив зник, відмерли задні кінцівки, а натомість розвинулися хвости і з'явився підшкірний жир.
Є багато версій, що спростовують наведену вище офіційну версію розвитку китоподібних. Проте беззаперечним є факт, що предками китів були ссавці, які спочатку вели наземний спосіб життя. Зв'язок між парнокопитними та зубатими китами доведено на біохімічному рівні.


== Види ==

У цілому, китоподібні поділяють на два підряди. До першого належать так звані вусаті кити, а до другого — зубаті.

Вусаті кити замість зубів мають китові вуса, які застосовуються для фільтрації з води планктону, ракоподібних та дрібної риби.

Китовим вусом називають рогові пластинки на верхній щелепі тварини. В залежності від виду та розмірів кита таких пластинок може нараховуватися близько 800, а їхня довжина коливається від 20 до 450 см. Пластини розщеплені на довгі тонкі щетини і являють собою фільтр. На морді вусатих китів також є вібриси — поодинокі волоски для дотику.
Наразі беззубі кити є найбільшими ссавцями на планеті, адже їхній розмір подекуди становить понад 30 метрів, а маса — 160 т.
Цей підряд налічує 10 видів: горбань, сірий, синій, південний, карликовий, гренландський, фінвал, малий смугастий, сейвал та кит Брайда.
Зубаті кити, на відміну від своїх родичів, мають у своєму арсеналі від 1 до 240 зубів. Їхня довжина становить від 1,5 до 20 м.
Підряд зубатих китів нараховує 4 родини (кашалотові, річкові дельфіни, клюворилі та дельфінові).


== Анатомія та будова ==

Кити мають так званий губчастий скелет. Хребет китоподібних складається з чотирьох відділів: короткий шийний (його довжина дорівнює 15 см і складається із 7 хребців), грудний, поперековий і хвостовий. Міжхребцеві диски надають хребту гнучкості та великої рухливості. Грудний плавець тримається виключно на короткій плечовій кістці.

Ніздрі морських велетнів розташовані на тім'ї, щоб тварині було легше дихати. У вусатих китів є дві ніздрі, а в зубатих — лише одна. Також у них повітроносний прохід відокремлений від травлення. Більшість китів мають носовий канал з повітряними мішками, які допомагають їм посилати певні звукові сигнали та ехолокації. Завдяки особливій будові органів дихання китоподібні мають змогу перебувати під водою від 2 до 40 хвилин (деякі види можуть обходитися без повітря більше 1 години).
Кістки щелеп китів є довгими (через велику кількість зубів або збільшення цідильного апарата). Тут слід додати, що всі китоподібні в ембріональному періоді розвитку мають зуби, однак у вусатих китів вони потім атрофуються, а замість них розвивається китовий вус. У зубатих китів найбільшу кількість зубів мають St