Ця стаття присвячена міжнародному проекту Вікіпедія (Wikipedia) загалом. Безпосередньо про україномовний розділ цього проекту (українську Вікіпедію) див. Українська Вікіпедія.
Вікіпе́дія (англ. Wikipedia, МФА: [ˌwɪkɪˈpiːdɪə]) — загальнодоступна вільна багатомовна онлайн-енциклопедія, якою опікується неприбуткова організація «Фонд Вікімедіа». Будь-хто, у кого є доступ до читання Вікіпедії, також може редагувати практично всі її статті. Вікіпедія — шостий за популярністю сайт у світі.
Назва утворена від слів «вікі» (технології для створення сайтів) та «енциклопедія». Засновниками Вікіпедії є Ларрі Сенгер та Джиммі Вейлз. Офіційне відкриття відбулося 15 січня 2001 року.
Вікіпедія на 24 грудня 2013 року містить більше 30 млн. статей, що написані добровольцями з усього світу. Учасників Вікіпедії називають вікіпедистами. Вікіпедія є п'ятим за популярністю веб-сайтом у світі — в березні 2013 року його відвідали більше 517 мільйонів чоловік. Як інтернет-довідник Вікіпедія є найбільшою і найпопулярнішою серед подібних сайтів. За обсягом відомостей і тематикою Вікіпедія вважається найповнішою енциклопедією, яка коли-небудь створювалася за всю історію людства.
Матеріали Вікіпедії, як і інших проектів Фонду Вікімедіа, є вільними до використання, розповсюдження та вдосконалення на умовах ліцензій Creative Commons Attribution Share-Alike 3.0 Unported та GFDL, а сам сайт проекту не містить рекламних банерів і працює завдяки добровільним пожертвам. Деякі оператори мобільного зв'язку надають доступ до Вікіпедії без стягнення плати за Інтернет-трафік
Однією з переваг Вікіпедії є можливість представлення інформації рідною мовою — сайт складається з 285 мовних розділів (національних Вікіпедій). Найбільшою національною Вікіпедією за кількістю статей є англійська, яка містить більше 4 млн статей.


== Історія ==

Вікіпедія почалась як братній проект до Нупедії, безкоштовної англомовної онлайн-енциклопедії, статті в яку писали спеціалісти, потім статті проходили процес формальної перевірки. Нупедія була заснована 9 березня 2000 року, і була власністю Bomis, Inc, компанія що володіла також однойменним веб-порталом. Головними фігурами були Джиммі Вейлз, головний виконавчий директор Bomis, та Ларрі Сенґер, головний редактор Нупедії та пізніше Вікіпедії. Нупедія спочатку публікувалась під власною ліцензією відкритого контенту, а потім перейшла на GNU Free Documentation License перед заснуванням Вікіпедії за наполяганням Річарда Столмена.

Заснували Вікіпедію Джиммі Вейлз і Ларрі Сенґер. Вейлзу приписують визначення напрямку вільно редагованої енциклопедії, а Сенґеру зазвичай приписують створення стратегії використання вікі для досягнення цієї мети. 10 січня 2001 року Ларрі Сенґер запропонував в списку розсилки Нупедії створити вікі, як підготовчий проект для Нупедії. Вікіпедія була формально запущена 15 січня 2001 року як один англомовний розділ на сайті www.wikipedia.com, про відкриття оголосили в списку розсилки Нупедії. Політика Вікіпедії про «нейтральну точку зору» сформувалась в перші місяці, вона була схожа на політику „неупередженості“ Нупедії. Щодо іншого, то спочатку було відносно небагато правил і Вікіпедія функціонувала незалежно від Нупедії.
Вікіпедія здобула своїх ранніх учасників від Нупедії, завдяки статтям на Slashdot та індексування пошуковими машинами. Вона виросла до 20000 статей і 18 мовних розділів до кінця 2001 року. На кінець 2002 року, вона досягла 26 мовних розділів, 46 на кінець 2003 і 161 мовний розділ був на останні дні 2004 року. Нупедія і Вікіпедія співіснували доки колишні сервери не були відключені назавжди в 2003, а тексти були інкорпоровані у Вікіпедію. Англійська вікіпедія минула двохмільйонну позначку 9 вересня 2007 року, таким чином вона стала найбільшою енциклопедією, що коли-небудь існувала і перевершила навіть енциклопедію Юнле, яка тримала рекорд рівно 600 років.
Посилаючись на страх комерційної реклами та відсутність контролю у відчутному англоцентризмі Вікіпедії, користувачі іспанської Вікіпедії відокремились від Вікіпедії та створили Enciclopedia Libre в лютому 2002 року. Пізніше цього року Вейлз оголосив, що Вікіпедія не буде розміщувати рекламу, а веб-сайт змінив адресу на wikipedia.org. Також було розпочато багато інших проектів вікі-енциклопедій, які відрізняються філософією від відкритої та НТЗ редакційної моделі Вікіпедії. Wikinfo не вимагає нейтральної точки зору і дозволяє оригінальні дослідження. Нові проекти на зразок Вікіпедії, такі як Citizendium, Scholarpedia, Conservapedia, а також Google's Knol, у якому статті носять більш творчий характер, — було розпочато у відповідь на відчутні обмеження Вікіпедії, такі як політика щодо рецензування, оригінальних досліджень та комерційної реклами.

Проект набув популярності серед користувачів Мережі, і пізніше з'явилися розділи Вікіпедії іншими мовами (Дивіться також Wikipedia— багатомовний портал, який містить посилання на розділи Вікіпедії всіма мовами), з українською включно. (Див. Історія української вікіпедії.)
Англомовний розділ є найбільшим за обсягом у Вікіпедії, і однією з найбільших енциклопедій узагалі. До 9 вересня 2007 року титул найбільшої енциклопедії 600 років належав Енциклопедії Юнле. Станом на грудень 2007 року він містив понад 2 млн. статей, а в березні 2010 вже більше 3,2 млн. З 15 червня 2013 року другим за розміром є нідерландський розділ з більш ніж півтора мільйона статей, обігнавши завдяки використанню ботів німецьку Вікіпедію (що в свою чергу була другою протягом 12 років). Усього ж є близько 280 розділів Вікіпедії різними мовами, хоча тільки 25 містять понад 200 000 статей на 14 березня 2013 року, серед яких і український, який має 605 640 статей.


== Суть Вікіпедії ==


=== Ціль ===

Засновник Вікіпедії Джиммі Вейлз так окреслив ціль Вікіпедії та суміжних проектів:
Вікіпедія позиціонує себе як «вільна енциклопедія» (англ. The Free Encyclopedia). Створюючи нові чи редагуючи наявні статті, користувачі публікують свій внесок на умовах вільних ліцензій Creative Commons Attribution Share-Alike 3.0 Unported та GFDL. Матеріали Вікіпедії можна вільно використовувати, розповсюджувати та вдосконалювати на умовах цих ліцензій, що робить її частиною т.зв. «вільного вмісту» або «вільної культури».
Одним з найбазовіших принципів Вікіпедії є дотримання авторського права: до статей можна додавати тільки власний текст або ті матеріали, на які користувач має відповідні авторські права. Лише таким чином можна бути певними, що текст Вікіпедії можна законно вільно поширювати.
Окрім того, слово «free» в англійській мові означає також «безкоштовний». Вікіпедія та інші проекти Фонду Вікімедіа працюють без розміщення рекламних банерів чи надання платних послуг. Використання Вікіпедії є повністю безкоштовним та вільним від Інтернет-реклами.


=== Створення та редагування текстів ===

На відміну від традиційних енциклопедій, Вікіпедія застосовує технологію «вікі» і відкриту модель редагування. Кожна сторінка може бути редагована анонімно чи від облікового запису користувача через його браузер з використанням полегшеної вікі-розмітки (за винятком окремих сторінок, які перебувають під підвищеною загрозою вандалізму).
Текст Вікіпедії не перевіряється ніякими офіційними організаціями; натомість в текст статей додають посилання на авторитетні джерела, за якими можна перевірити інформацію, а також уникають оригінальних досліджень. Вміст статей погоджується через консенсус на основі правил Вікіпедії.
Сторінка історії редагувань, що прикріплена до кожної статті, зберігає запис усіх попередніх версій статті, хоча версії з наклепницьким змістом, кримінальними погрозами та з порушенням авторських прав можуть згодом вилучатися. Ця функція дозволяє легко порівнювати старі та нові версії, скасовувати редагування, які редактор вважає небажаними чи відновлювати втрачений вміст.
Окрім того в історії редагувань зберігається інформація про кожного автора того чи іншого редагування. Таким чином інформація про авторство статей є завжди доступною, що відповідає вимогам авторського права та вільній ліцензії, на якій надається текст Вікіпедії.
Сторінка «Обговорення», що супроводжує кожну статтю, використовується для того, щоб координувати зусилля кількох редакторів. Постійні учасники також використовують «список спостереження» для статей, які їх цікавлять, щоб легко відслідковувати останні зміни в цих статтях, та мати змогу швидко скасовувати вандалізм. Широко використовуються комп'ютерні програми, що називаються інтернет-ботами, щоб вилучати вандалізм відразу після того, як він був зроблений, виправляти поширені орфографічні помилки, або щоб створювати статті стандартного вмісту, наприклад географічні.


=== Правила, що регулюють вміст ===
Принципи редагування Вікіпедії втілені в «п'яти основах» та численних політиках і рекомендаціях, що призначені формувати відповідний вміст. Навіть ці правила зберігаються у вікі-формі, і редактори Вікіпедії як спільнота пишуть і переглядають ці політики та рекомендації і слідкують за їх виконанням — видаляють, додають шаблони із зауваженнями або змінюють статті, що не відповідають правилам. Правила різних Вікіпедій загалом дуже схожі, хоча можуть відрізнятися в деталях.
Окремим користувачам через голосування надають права адміністраторів. Такі користувачі можуть вилучати чи захищати окремі статті від редагування, блокувати користувачів-вандалів та виконувати інші адміністративні функції. Спільнота може також позбавляти адміністраторів їхніх прав.

Оскільки Вікіпедію може редагувати кожен, одним з головних пунктів критики Вікіпедії часто стає те, що ніхто не відповідає за правильність і повноту інформації. Аби розв'язати цю проблему, до статей додають посилання на авторитетні джерела, щоб підтвердити ту чи іншу інформацію та дати можливість читачу самому перевірити її точність. Серед редакторів Вікіпедії це часто формулюється так: «верифікованість не означає істини» — тобто читачі, а не енциклопедія, в кінцевому підсумку відповідальні за перевірку правдивості статей і можуть формувати власні інтерпретації.
Згідно з правилами Вікіпедії, щоб стаття могла бути опублікована у Вікіпедії, вона повинна бути енциклопедичною і не бути словниковою чи схожою на таку. Тема статті також повинна відповідати критеріям значимості, що зазвичай означає, що вона повинна бути достатньо розкрита в інших авторитетних джерелах, таких як провідні медіа чи академічні видання, незалежні від предмету статті. Крім того, Вікіпедія має поширювати знання, що встановлені і визнаються. Іншими словами, вона не може містити, наприклад, нову інформацію чи оригінальні дослідження.
Нарешті, Вікіпедія повинна бути неупередженою та висвітлювати всі думки та точки зору, якщо можуть бути підтверджені належними зовнішніми джерелами. Це правило відоме як нейтральна точка зору.


== Реалізація ==
Теперішній рушій Вікіпедії називається MediaWiki. Він написаний на PHP і поширюється безкоштовно за Суспільною Ліцензією GNU.


== Популярність ==

Згідно із сайтом alexa.com, Вікіпедія:
7-й найвідвідуваніший сайт світу;
11-й — в Україні та в Росії;
і навіть 107-й у Китаї, де він офіційно заборонений.
Згідно з дослідженням компанії Opera Software «State of the Mobile Web» у листопаді 2010 сайт wikipedia.org зайняв в Україні 6-е місце серед сайтів, які мали найбільшу кількість унікальних відвідувачів через застосунок Opera Mini.
Згідно з дослідженням Лабораторії соціального маркетингу «Сарафанноє радіо», сайт http://wikipedia.org належить до числа 8 найпопулярніших сайтів в Укр