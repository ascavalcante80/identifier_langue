Фонд «Вікімедіа» (Wikimedia Foundation Inc.) — неприбуткова організація, яка забезпечує матеріальне підґрунтя для численних Інтернет-спільнот, що створюють вміст, який вільно розповсюджується; виконує в них функції керування. Спільноти працюють за технологією «вікі», звідти й назва (-медіа тут — скорочення від «мультимедіа»).
Більшу частину роботи зі створення «вільного вмісту» (текстів і зображень, що поширюються під ліцензіями GFDL, CC-BY(-SA) або знаходяться в суспільному надбанні) і «вільного коду» (програмного коду, що поширюється під ліцензією GPL) роблять самі користувачі. Про заснування Wikimedia Foundation 20 червня 2003 року оголосив засновник вже наявної на той час Вікіпедії Джимбо Вейлс.
Міжнародний фонд «Вікімедіа» є некомерційною організацією, яка функціонує за рахунок пожертв. Всі проекти, які підтримуються фондом: Wikipedia, Wiktionary (тлумачний словник), Wikiquote (збірка висловлювань відомих людей), Wikibooks (онлайн-бібліотека), Wikinews (новинний портал) та інші, вільні від реклами і не орієнтовані на одержання прибутку. Співробітники фонду відповідають за технічне забезпечення.


== Матеріальна основа ==
Діяльність Фонду здійснюється завдяки добровільним пожертвам. Кампанії зі збору засобів проводяться Фондом регулярно. Так у січні 2010 року було оголошено, що на 2009/10 фінансовий рік фонду вдалося зібрати 8 мільйонів доларів, пожертви зробили 240 тисяч фізичних та юридичних осіб з різних країн світу. У лютому 2010 року 2 мільйони доларів на розвиток «Вікіпедії» пожертвувала компанія Google. Фонд «Вікімедіа» (Wikimedia Foundation Inc) оголосив про старт кампанії зі збору коштів на підтримку у 2011 році вільної енциклопедії «Вікіпедія» та її споріднених ресурсів.
Кампанія 2010/11 тривала з 15 листопада 2010 по 15 січня 2011-го. Протягом цього часу зібрали 16 мільйонів доларів. Наступного року надійшло 24 млн доларів пожертв, а протягом липня 2012 — квітня 2013 — 35 мільйонів. Кошти витрачаються, насамперед, на підтримку та обслуговування серверів і дата-центрів, розробку програмного забезпечення, реалізацію різноманітних проектів.
Детальні фінансові звіти можна переглянути на веб-сторінці Фонду.


== Проекти Фонду «Вікімедіа» ==
Натхненні успіхом Вікіпедії, її учасники запропонували відкрити інші сайти, які б працювали на схожих засадах для створення інших видів освітніх та довідкових видань:
Вікісловник — універсальний та багатомовний словник;
Вікіцитати — збірник цитат;
Вікіджерела — бібліотека оригінальних текстів;
Вікіпідручник — навчальна література;
ВікіНовини — відкрита інформаційна агенція;
ВікіСховище — загальне сховище файлів мультимедіа;
Вікімандри — інтернет-портал, присвячений туризму
Віківерситет — форма інтерактивної освіти і ведення відкритих наукових проектів
ВікіВиди — довідник з таксономії біологічних видів.
МетаВікі — Вікі про проекти Вікімедії.


== Рада директорів ==
Список членів Ради директорів та дата закінчення терміну їх повноважень (станом на квітень 2013 року):
Кет Волш (англ. Kat Walsh), голова Ради директорів (до липня 2013)
Ян-Барт де Фрейде (англ. Jan-Bart de Vreede), заступник голови Ради директорів (до грудня 2013)
Стюарт Вест (англ. Stu West), член Ради директорів (до грудня 2013)
Бішака Датта (англ. Bishakha Datta), член Ради директорів (до грудня 2014)
Джиммі Вейлз (англ. Jimmy Wales), член Ради директорів (до грудня 2013)
Тін Чень (англ. Ting Chen), член Ради директорів (до липня 2013)
Семюель Клейн (англ. Samuel Klein), член Ради директорів (до липня 2013)
Еліс Віґанд (англ. Alice Wiegand), член Ради директорів (до липня 2014)
Патрісіо Лоренте (англ. Patricio Lorente), член Ради директорів (до липня 2014)


== Регіональні відділення ==

Діяльність Фонд