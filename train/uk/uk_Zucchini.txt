Кабачо́к (Cucurbita pepo var. giraumontia) — однолітня однодомна перехреснозапильна з різностатевими квітками рослина родини гарбузових, овочева культура. Має прямостоячі негіллясті пагони. Батьківщина — Центральна Америка й Індія.
Рослина теплолюбива, стійкіша до ґрунтової й атмосферної посухи, ніж огірок, при поливі значно підвищує врожайність, скоростигла (досягає технічної спілості за 40-45 діб). Плоди містять білка 0,55%, цукру близько 4%, жирів 0,13%, а також вітаміни З, РР і ін.
Надає перевагу родючим легким ґрунтам. Молоді плоди (зеленці) використовують в їжу після кулінарної обробки — їх варять, фарширують, консервують.


== Різновиди ==
Кабачок. Різновид гарбуза твердокорого. Форма різна — від округлого до циліндричного. Забарвлення — біле і світло-зелене. Поверхня гладенька і ребриста. У свіжому стані умовно їстівний.
Кабачок макаронний. Різновид гарбуза твердокорого. Форма овальна до 1,5 кг. Використовують у стиглому стані. Забарвлення жовто-оранжеве. Красиві відварені «макарони».
Кабачок-цукіні. Різновид гарбуза твердокорого. Форма різноманітна — від округлої до циліндричної. Забарвлення жовте, оранжеве, різнокольорове. Використовують подібно до кабачка.
Кабачок-крукнек. Різновид гарбуза твердокорого. Форма «лебедеподібна» (крукнек англійською означає «кривошийка»). Дуже декоративна форма. Забарвлення жовте і оранжеве. Поверхня ребриста і бородавчаста. Використовують подібно до кабачка.


== Вирощування ==
Підготовка ґрунту і удобрення під кабачок такі самі, як і під огірок. Вирощувати його можна розсадним і безрозсадним способами. За розсадного способу товарну продукцію одержують на 10-15 днів раніше. Для цього використовують 20-30-денну розсаду. Коли ґрунт прогріється до 14-16°С і мине загроза весняних приморозків (10-20 травня), її висаджують на грядки. Застосовуючи малогабаритні плівкові покриття, рослини можна висаджувати на 5-10 днів раніше. Схема висаджування 70х70 або 90х90 см, у гнізді розміщують по 1-2 рослини. Глибина висаджування рослин — до сім'ядолей.
На грядки насіння висівають, коли температура ґрунту на глибині 10-12 см досягне 12-14°С. Спосіб сівби — квадратно-гніздовий (70х70 або 90х90 см). У гніздо висівають по 2-3 насінини. Якщо у ґрунті є дротяник, норму висіву збільшують (5-6 насінин у гнізді). Глибина загортання насіння — 4-6 см. На дружність проростання насіння позитивно впливає мульчування гнізд перегноєм, оскільки під мульчею ґрунт краще прогрівається, зберігається волога і не утворюється кірка.
Догляд за рослинами полягає в систематичному розпушуванні міжрядь, виполюванні бур'янів у гніздах і боротьбі з хворобами та шкідниками (як на огірку). У фазі утворення першого справжнього листка рослини проривають (вищипують). У гнізді залишають по 1-2 рослини, що найкраще розвинулися. У фазі сім'ядолей рослини можна пересаджувати з грудкою землі. Розпушувати ґрунт доцільніше після дощу або поливів. У південних районах України кабачок поливають 8-10 разів, у Лісостепу — 3