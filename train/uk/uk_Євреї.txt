Єврéї (також жиди, ізраїльтяни; самоназва — єгу́дим «יְהוּדִים» івритом; їдн «ייִדן» їдишем) — давній народ семітського походження, висхідний до населення стародавнього Ізраїльського та Юдейського царств[Джерело?]. Євреї живуть у багатьох країнах світу (з 1948 року існує відновлена єврейська держава Ізраїль).
Чисельність — від 12 до 14 мільйонів осіб (2010 р., оцінка). Етнічною територією розселення євреїв вважаються терени Близького Сходу (сучасна держава Ізраїль). Найбільші поселення у США, Ізраїлі (де євреї є основним населенням), Франції, в Росії, в Україні, у Великобританії, Аргентині, Канаді, Бразилії, ПАР, Білорусі; по декілька десятків тис. людей живуть також в Угорщині, Бельгії, Італії, Нідерландах, Німеччині, Молдавії, Ірані, Мексиці, Австралії, Швейцарії, Румунії, Індії, Туреччині, Уругваї, Чилі; дрібніші групи євреїв живуть в інших країнах світу.
Релігією євреїв є юдаїзм. Історично поняття єврей і юдей тісно переплетені і в більшості мов нерозрізнимі, але існує багато прихильників подібних до юдаїзму віровчень, які не є етнічними євреями, наприклад караїми, або спільнота африканців-іудеїв. Більшість євреїв володіють та розмовляють мовами тих країн, в яких живуть. В Ізраїлі державною мовою є іврит, відроджена в якості розмовної в XIX столітті Елієзером Бен-Єгудою. У різних країнах існує також ряд місцевих єврейських мов, найпоширеніша з яких — їдиш — входить в германську групу мов.


== Назва ==


=== Євреї ===
Сучасна назва івр. יְהוּדִים, עִבְרִים‎, єгу́дим, іврім; їдиш ייִדן їдн; ладіно ג׳ודיוס джудіос.
Давньою назвою є також бней-Ісраель — сини Ізраїлю (Якова), тобто нащадки праотця Якова(Ізраїлю).
Згідно з Танахом євреї походять з месопотамської сім'ї середини 2-тисячоліття до нашої ери. Праотці народу Авраам, Іцхак та Яків. Нащадки Якова утворили 12 «колін Ізраїлю» (Ізраїлеві племена), які жили в другій половині 2-тисячоліття до нашої ери в Єгипті. Приблизно до початку 1-тисячоліття до нашої ери, вони вийшли з Єгипту й оселилися на землі Ханаан.


=== Походження слова «юдеї» ===
Грецьке Ἰουδαῖος походить від староєврейського יהודי (іеhуді). У свою чергу, від грецького походять лат. judaeus, англ. Jew, фр. Juif, нім. Jude, пол. żyd, укр. юдей[Джерело?] і т. д.
Початкова назва іеhуді відносилася до потомків (коліна) Юди, згодом — до жителів Іудейського царства незалежно від їх племінної належності. Після падіння Іудейського царства назва іеhуді втратила специфічний зв'язок з юдейським царством і перетворилося в термін, що позначає національно-релігійну належність поза зв'язку з будь-якою територією або коліном.


=== Походження слова «євреї» ===
На івриті вимовляється «іври» (власне, звідси і назва мови іврит = «єврейська­»). Буквальне значення слова «іври» — «той, що перейшов» (від кореня (івр. ע-ב-ר‎) — «перейти»). Це дає можливість додаткового тлумачення — «прибулець з того боку (ріки Євфрат?)». Інше традиційне тлумачення згадує предка Авраама — Евера, правнука Сима. Існує також версія походження етноніму «іврі» від назви групи племен хабіру.


=== Назви у слов'янських мовах ===
Українська назва «єврей» прийшла з російської мови, котра у свою чергу запозичила через старослов'янську з давньогрецького слова Ἑβραῖος hebrajos, пізніше евреос, яке, у свою чергу, походить від давньоєврейської самоназви івр. עִבְרִי‎ (іврі)[Джерело?]. Подібне походження має і латинське hebraeus, з яким пов'язані і назви в інших мовах англ. Hebrew, нім. Hebräer, фр. Hebreu, італ. ebreo, ісп. hebreo і т. д.
Етнонім «жид» у сучасній українській літературній мові вважається застарілим, в деяких регіонах України, а також у літературних творах збереглося традиційне використання цього етноніму. із цілком нейтральним емоційним забарвленням.
Він, як і пол. Żyd, чеськ. Žid, словац. Židia, хорв. Židovi чи болг. Жид, бере початок від праслов'янського *židъ, запозиченого в дописемний період з італ. giudeo, яке, у свою чергу, походить від лат. judaeus — «юдей», яке зводиться до гебрейського Yehűdhĩ утвореного від особового імені Іehűdã «Іуда» (див. Юда). Це позначення євреїв і/або юдеїв збереглося, наприклад, в польській, чеській і словацькій мовах, де слово єврей не вживається, і в південно-західних наріччях літературної української мови — але вже в мовному стандарті сучасної української мови переважає слово єврей.
Слово гебреї (hebraeus) є архаїчною формою, що походить від латинізованої назви, і практично не вживається.


=== Назви іншими мовами ===
Німецькою — Juden, англійською — Jews, іспанською — Pueblo judío, французькою — Juifs, італійською — Ebrei, латиною — Populus Iudaicus.


== Походження ==
У самого єврейського народу найпопулярнішою версією походження європейського єврейства залишається рейнська гіпотеза. Її прихильники вважають, що після того, як у VII столітті їхні предки залишили Святу землю через мусульманське завоювання, основна маса переселенців осіла в Рейнській області. Потім, на початку п'ятнадцятого століття, приблизно 50 тисяч юдеїв вирушили на схід, де змогли зберегти ендогамію і, попри війни, переслідування, економічні труднощі і стихійні лиха, у XX столітті досягти чисельності у 8 млн.

Інша, — хазарська гіпотеза стверджує, що євреї походять від хозарів — конгломерату тюркських та іранських племен з субстратом месопотамських і греко-римських євреїв. Вони створили державу Хозарський каганат на території сучасних півдня Росії, півночі Грузії і сходу України і звернулися в юдаїзм у VII–IX століттях. Після розгрому хозарів русами в десятому столітті й остаточного зникнення Хазарії з лиця землі у XIII столітті деякі групи юдео-хазар втекли до Східної Європи.
Так, наприклад, сучасний аналіз, проведений під керівництвом Ерана Ельхаіка з університету Джонса Хопкінса (США), показує, що єврейський геном являє собою мозаїку з кавказького, європейського і семітського матеріалу. В ході дослідження проаналізовано 531 315 аутосомно одиничних нуклеотидних поліморфізмів 1287 чоловік, котрі не є родичами і представляють 8 єврейських і 74 неєврейські групи. З'ясувалося, що головну роль в геномі європейських євреїв відіграє матеріал кавказького і європейського (особливо південноєвропейського) походження, хоча помітний і близькосхідний внесок. За цими даними, зв'язок між євреями і сучасними кавказцями вказує, що європейські євреї можуть вважати своєю батьківщиною область, розташовану в прикаспійському Дагестані.
У червні 2015 року у журналах Nature та American Journal of Human Genetics були оприлюднені результати праць, у яких вперше були досліджені повні геноми представників відомих підгруп євреїв. Відбувся прорив як у методі дослідження, так і в отриманих результатах.


=== Групи за походженням ===
Існує певний розподіл на єврейські спільноти за країною проживання:
ашкеназі (північно- та східноєвропейські євреї),
сефарди (середземноморські євреї),
тайманці (Єменські євреї),
мізрахі (з країн Близького Сходу та Ірану),
бухарці (Центральна Азія),
грузинські євреї (Грузія),
Гірські гебреї (Північний Кавказ).
Іудейській релігійний ритуал (т. з. «Нусах») та окремі релігійні традиції в різних країнах певним чином відрізняється.


=== Історія євреїв в Україні ===

Євреї оселились на землях сучасної України ще у язичницькі, дохристиянські часи. Про їх перебування в Криму, куди вони переселилися з Малої Азії і Кавказу, свідчать надгробні написи І-ІІ ст. до н. е.
За часів Княжої Русі у Х-ХІІІ ст. існували великі громади євреїв канаанім (що можно перекласти як хананейці, або «ті, що прийшли з Ханаану»). Вони жили в окремих кварталах у містах, зокрема існував єврейський район у Києві— Жидове (північний захід від Софійського собору). Жидівські ворота пізніше перейменували на Львівські, оскільки через них пролягав шлях до міста Лева. Євреї, що тікали від хрестових походів, прибували до України також, і перші європейські євреї почали прибувати з Німеччини, ймовірно в 11-м сторіччі. Про присутність значної спільноти хазарських юдеїв у Києві також свідчить Київський лист, що датується, ймовірно, 11-м сторіччям.. В цей період євреї переселяються на західноукраїнські землі з Хазарії, Криму, Київської Русі і Візантії, а з початку ХІІ ст. — з країн Західної Європи. Причому крім ашкеназі, малу частину становили сефарди (у Криму).
Невеликі поселення в Україні були створені у XIV ст. вихідцями із Литви. Однак наймасовіше переселення євреїв відбулося з Польщі з кінця XIV і в наступні століття. Це були ашкеназі — вихідці Західної Європи (з івриту «Ашкеназ»: «Німеччина»), германомовна група, яка спілкувалися мовою їдиш. Головною причиною переселення були релігійні конфлікти і переслідування з боку тогочасної державної влади європейських країн (церковних ієрархів і світських правителів), які входили у сферу впливу Священної Римської імперії всіх людей, які дотримувалися віровчень, відмінних від офіційного (євреїв, мусульман, православних). В ті часи в Священній Римській Імперії людям не лише заборонялося прилюдно сповідувати свою віру, але й закривалися релігійні установи і навчальні заклади, знищувалися книжки і т. д. (Інквізиція).
В цей час на землях сучасної України відбувався переділ влади, викликаний зростанням могутності Речі Посполитої і Великого Князівства Московського за рахунок занепаду Золотої Орди. Нові переселенці з Європи, часто маючи непогану, як на ті часи, освіту, брали шляхетські маєтки у оренду чи отримували посади управителів у нових маєтках, які утворювалися шляхтою Речі Посполитої на україно-руських землях, які лежали у руїнах після тривалих воєн. Це часто призводило до конфліктів з місцевим населенням, яке відмовлялося визнавати владу шляхти і їх прибічників, повставало зі зброєю в руках. Найвищої точки конфлікт досяг під час козацьких воєн 1640-50 рр., коли повстанцями було знищено велику частину єврейського населення тогочасної України. Під час Хмельниччини в Україні вперше відбувся найбільший спалах антисемітизму, викликаний боротьбою пригнобленого народу з католиками, шаляхтою та євреями, які займали панівне становище в економіці Речі Посполитої. Разом з тим, після перемоги повстанців, у складі козацтва з часом стали з'являтися і євреї(українські козацькі старшинські родини Маркевичів, Герциків і т. д.) і життя поступово стало входити у мирне русло.
Введення царським урядом у 1796 р. дискримінаційної «смуги осілості» (губернії Правобережжя) призвело до того, що більшість євреїв селилися у містечках і невеликих містах. На Правобережжі євреї були розселені спорадично — окремими етнорелігійними громадами. Наприкінці XVIII ст. їх чисельність становила 110 тис. чоловік (близько 3,5% усього населення). Подібно до українських сільських громад чи «кола» у козацьких поселеннях основу єврейської соціальної організації становили територіальні громади (кагал), своя для кожного міського поселення; у великих містах існували відокремлені єврейські квартали (гетто) і громадське самоврядування.

У другій половині XIX ст., після заохочувальних заходів царського уряду щодо переселення євреїв у міста (у 1804 році скасував закон Польського сейму 1778 року, який забороняв євреям займатися торгівлею та ремісництвом), їх чисельність швидко зростає, виникають великі громади в Одесі та інших містах півдня. У 1857 р. у Новоросії вони становили вже 3,8% від усього місцевого населення.
Хоча євреї належали переважно до міщанського та купецького стану, серед них значним було соціально-класове розшарування.
На початку XIX ст. у Новоросії було засновано ряд єврейських землеробських поселень, в яких жили євреї, що займалися сільським господарством. До середини XIX ст. на півдні України налічувалося 20 таких селищ, де мешкало 12 тис. чоловік. У кінці XIX ст. у Херсонській та Катеринославській губерніях налічувалось відповідно 26 і 17 єврейських сільських поселень.
Коли Тимчасовий уряд у липні 1917 р. ліквідував «смуги осілості», більшість євреїв переселилася на лівобережжя та у найбільші міста України і Росії. За даними перепису 1926 р., у містах України проживало вже 60% від усіх євреїв України, тоді як у 1897 лише 40%. Євреї становили більшість населення у таких містах, як Житомир, Вінниця, Умань, Проскурів, Новоград-Волинський, Коростень, Овруч, Бердичів. На західноукраїнських землях, згідно з польським переписом 1921 року, більшість жидів проживала у таких містах, як Бучач, Чортків, Заліщики, Ковель, Дрогобич, Луцьк, Рівне, Станіслав, Тернопіль.
У перші роки радянської влади в Україні діяли сотні єврейських шкіл, синагог, єшив, ремісничих училищ, видавалися єврейські газети, книги, журнали. Тільки в Одесі були два єврейські інститути. Діяли єврейські колгоспи, кабінети єврейської культури. У 1920-х роках в Україні мешкало близько 2 млн. євреїв, напередодні Другої світової війни — до 3 млн.
Внаслідок міграційних процесів чисельність євреїв в Україні зменшилася за 1897–1926 рр. з 1 644,5 тис. до 1 565,5 тис. чоловік, у