Фінля́ндія (фін. Suomi, швед. Finland; офіційно Фінля́ндська Респу́бліка) — держава у Північній Європі. Межує зі Швецією на заході, з Норвегією на півночі і Росією на сході. На півдні і на заході береги країни омивають води Балтійського моря і його заток — Фінської та Ботнічної. Столиця і найбільше місто — Гельсінкі. Восьма за площею країна в Європі і найбільша малонаселена країна в Європейському Союзі.
Фінляндія є членом Північної Ради (з 1956 року), Європейського Союзу (з 1995 року) і Шенгенської угоди (з 1996 року).
З кінця XII століття до 1809 року Фінляндія була частиною Швеції, що позначилося на поширеності шведської мови і її офіційному статусі. Потім була включена до складу Російської імперії в якості автономного Великого князівства Фінляндського. Незалежна держава з 6 грудня 1917 року.
У 2010 році країна зайняла 1 місце у списку «Найкращих країн світу» (англ. The world's best countries) за версією журналу Newsweek.
Фінляндія займає перше місце у світі за індексом людського капіталу станом на травень 2015 року.


== Назва ==
Самі фіни не називають свою країну Фінляндією, для них це слово чуже, і має германське походження. У фінській мові навіть немає звуку «ф». Для них їхня країна — Суомі, а самі вони — суомалайсет (народ Суомі). Історію походження назв Суомі та Фінляндія достеменно не встановлено. Раніше була поширена версія, що Суомі означає «країна боліт». Згідно з новітніми дослідженнями, «Суомі» походить можливо від прабалтійського *zemē, якому завдячують своїм походженням також слово «саами» і назва однієї з провінцій Фінляндії — Гяме. Ще одна гіпотеза вказує, що «суомі» утворилося від слова, яке означало «індоєвропеєць» і яке є спільнокореневим, наприклад, з латинським homo 'людина'.


== Символи ==
Державний прапор затверджений 1 травня 1918 року. Його прообразом стали прапори фінських яхт-клубів, що з'явилися у часи входження країни до Російської імперії.
Державним гербом Фінляндії є коронований лев з піднятим над головою мечем, який топче криву шаблю.
Національним гімном Фінляндії є пісня Ф. Пациуса, написана первісно на шведський текст Йогана Рунеберга, що в 1889 році був перекладений на фінську П. Каяндером.


== Фізико-географічна характеристика ==


=== Географічне розташування ===
Країна розташована в Північній Європі. Межує зі Швецією (спільний кордон — 586 км), з Норвегією (729 км), з Російською Федерацією (1313 км). Загальна довжина сухопутного кордону — 2628 км. Берегова лінія — 1126 км.
Чверть території країни розташована за полярним колом — тут сонце не заходить за обрій протягом близько 73 днів, створюючи ефект літніх білих ночей, а взимку протягом 51 дня лишається за обрієм.


=== Рельєф ===

На території Фінляндії переважають горбисто-моренні рівнини з виходами скельних порід, озерними улоговинами і піднесеними грядами. На крайньому північному-заході знаходиться східний край Скандинавських гір висотою до 1365 м (г. Галтіатунтурі). Південне і південно-західне узбережжя досить сильно порізане; Аландський архіпелаг простягається майже до берегів Швеції. Північна третина території знаходиться за полярним колом.
Більша частина країни вкрита лісами з невисокими пагорбами, має 187888 озер і 179584 острови. Близько 60 тис. озер займають 8% території країни, утворюючи великі водні системи (Саїмаа та інші). Ріки короткі, багатоводні і порожисті.


=== Клімат ===

Основним фактором, що впливає на клімат Фінляндії, є географічне положення країни між 60-ю і 70-ю північними паралелями в прибережній зоні Євразійського континенту. Згідно класифікації Кеппана, Фінляндія знаходиться у зоні з бореальним типом клімату. Клімат всередині країни помірний, перехідний від морського до континентального (на півночі); пом'якшуючий вплив на нього справляють Балтійське море і близькість теплої течії Гольфстрім в Атлантичному океані.
Зими в південній Фінляндії тривалі, морозні, з сильними вітрами і великою кількістю снігу. Зазвичай тривають бизько 100 днів. Середні температури лютого складають від −3°С на південному заході до −14 °С на півночі. У північній частині країни, зокрема, в Лапландії, зими довгі і холодні. Найнижчі температури сягають −45 °C. Літо — відносно тепле, але коротке, середні температури липня від +17 на півдні до +14 на півночі. У найтепліші дні липня температури можуть досягати більше 35 °C. Кількість опадів — від 700 мм на півдні до 400 мм на півночі. У прибережних районах часті тумани (від 35 до 85 днів на рік).


== Історія ==

Деякі важливі події історії Фінляндії
1155 Перші місіонери прибувають до Фінляндії зі Швеції. Фінляндія стає частиною Шведського королівства.
1809 Фінляндія відходить від Швеції до Росії і стає частково автономним Великим Князівством під владою Російського царя.
1917 6 грудня Фінляндія проголошує свою незалежність від Росії.
1919 Після затвердження нині діючої конституції Фінляндія стає республікою з президентом на чолі держави.
1955 Фінляндія стає членом ООН.
1995 Фінляндія вступає до Європейського Союзу.
Главою держави є президент республіки, який обирається на шість років прямим загальним голосуванням.


== Населення ==

Чисельність населення станом на кінець 2014 року становила 5 471 753 людей, більшість з яких живе у південних регіонах країни.
У столиці (Гельсінкі) — близько 621 тис. мешканців.
За даними дослідження, проведеного в 2013 році університетом Оулу та Центром навколишнього середовища Фінляндії, 70% фінів проживає в містах або оточуючих міста муніципалітетах, що займають лише 5% території країни.
Великі міста: Еспоо (Есбо) (225 тис. мешканців), Тампере (Таммерфорс) (200 тис.), Вантаа (Ванда) (186 тис.), Турку (Обу) (176,6 тис.), Оулу (Улеоборь) (130 тис.).


=== Етнічний склад ===
Фіни — 93,4%, Шведи — 5,7%, Росіяни — 0,4%, Естонці — 0,2%,Цигани — 0,2%, Саами (в Лапландії) — 0,1%.
Населення фінських саамів становить 6 500 осіб.


=== Мови ===

Більшість населення Фінляндії (92%) в повсякденному спілкуванні використовують фінську мову. На південному заході країни порівняно більше поширена шведська мова (5,6%), яка, втім, суттєво відрізняється від шведської мови у Швеції. Відтак офіційними є обидві. Іншими мовами розмовляють 2,4% населення (самі- та російськомовна меншості) (2003). Мова саамі (саамська, лапландська) є рідною приблизно для 1 700 осіб саамів.
Під час дослідження, проведеного Євробарометром мов ЄС у 2005 році, 60% дорослого населення країни вказали знання англійської, 38% — шведської мови (41% в 2008), і 17% — знання німецької. За числом людей, які розмовляють англійською Фінляндія посідає п'яте місце після Мальти (89%), Нідерландів (86%), Швеції (85%) і Данія (83%).


=== Релігія ===

З 1923 року фінська конституція гарантує свободу віросповідання. Фінська євангельсько-лютеранська церква та Фінляндська православна церква мають статус національних церков. Вони мають особливі привілеї, вірні цих церков платять податки в розмірі 1% або 2% від доходів, з цих коштів церкви фінансують добродійну діяльність. 85% фінів є вірними однієї з церков. 83% належить до євангельської лютеранської церкви, 1,1% — до православної церкви. 50 тисяч фінів — п'ятидесятники; 19 тисяч — свідки Єгови; католиків 8-10 тисяч, переважно із числа вихідців з інших країн; 3 тис. мормонів, 1,5 тисячі — юдеї. Тільки 2% лютеран ходять до церкви щотиждень, і 10% щомісяця.


== Політика ==

Форма державного правління — республіка. Глава держави — Президент, який обирається шляхом прямих і таємних виборів усіма громадянами країни, які мають право голосу, строком на 6 років. Законодавча влада здійснюється однопалатним парламентом, що складається з 200 депутатів, які обираються прямим і таємним голосуванням за системою пропорційного представництва строком на 4 роки. Виконавча влада здійснюється президентом і урядом. Член ООН з 1955 року, у 1995 приєдналася до ЄС.
Нинішнім президентом країни є Саулі Нійністе, який зайняв цю посаду 1 березня 2012 року.
Посаду прем'єр-міністра з 14 червня 2014 займає Олександр Стубб — член партії Національна коаліція.
Членство у міжнародних організаціях — ООН, СОТ, МБРР, ОБСЄ, МВФ, МФЧХіЧП, РЄ, ЄКА, ЄМС, ЄС.


== Економіка ==

Фінляндія — високорозвинена індустріально-аграрна країна. Провідні галузі промисловості: металургійна, машинобудівна (суднобудівна, електронне обладнання та ін.), целюлозно-паперова, деревообробна, чорна та кольорова металургія, хімічна, текстильна, швейна, харчова промисловість. Основні природні багатства країни — ліс (бл. 65% всієї тер.) і руди металів (мідні, цинкові, нікелеві та інш.). Розвинені всі види сучасного транспорту. Порти: Гельсінкі, Турку, Коккола, Котка, Ловііса, Оулу, Порі, Раума, Уусікаупункі, Варкаус, Порвоо. Паромне сполучення з Швецією, Естонією, Польщею, Німеччиною. Високорозвинений мобільний зв'язок. Корпорація «Нокіа», заснована у Фінляндії, є найбільшим світовим виробником мобільних телефонів. Фінляндія веде перед також у розвитку системи Інтернет.
За даними [Index of Economic Freedom, The Heritage Foundation, U.S.A., 2001]: ВВП — $ 144,6 млрд. Темп зростання ВВП — 4,7%. ВВП на душу населення — $ 28075. Прямі іноземні інвестиції — $ 8,2 млрд. Імпорт — $ 37,5 млрд (г.ч. Німеччина — 15,2%; Швеція — 11,7%; США — 8,2%; Великобританія — 7,3%; Росія — 6,6%; Японія — 5,7%). Експорт — $ 48,4 млрд (г.ч. Німеччина — 11,8%; Швеція — 9,4%; Великобританія — 9,2%; США — 7,3%; Росія — 6%; Франція — 5,1%).
Економіка Фінляндії базується на приватному підприємництві, але уряд контролює низку галузей економіки і навіть монопольно володіє деякими з них. Після Другої світової війни Фінляндія була переважно аграрно-індустріальною країною, в якій були розвинуті лісівництво та гірнича промисловість. Упродовж перших післявоєнних десятиліть економіка була переорієнтована зі сфери виробництва на сферу послуг. Країна стала своєрідним торговельним мостом між країнами Західної Європи і СРСР. На початку 1990-х років економіка Фінляндії пережила сильну кризу, викликану розпадом Радянського Союзу і втратою великого замовника. А з середини 1990-х років почався плавний економічний підйом: Фінляндія стала працювати на ринки західних країн.
У період 1980–1989 ВВП в середньому збільшувався на 3,1% на рік. Потім почалося скорочення: у 1991 ВВП зменшився на 6%, у 1992 — на 4%, у 1993 — на 3%. З 1994 по 1997 реальне зростання ВВП відповідно становило 4,5%, 5,1%, 3,6% і 6,0%. У 1998 році ВВП Фінляндії становив 123502 млн дол. США, а в 1999 році — 126130. На кінець 2001 року реальний ВВП Фінляндії у порівнянні з роками підйому цього показника істотно скоротився.


== Збройні сили ==

Сили оборони Фінляндії складаються з кадрових професійних службовців (в основному офіцери і технічний персонал), а також призовників. Чисельність — 34 700 військовиків. Військовий бюджет складає близько 2 млрд євро, що становить 1,4-1,6% ВВП.
Головнокомандувачем силами оборони Фінляндії є генерал Ярмо Ліндберг (з 1 серпня 2014 року).
Фінляндія є єдиною країною Євросоюзу на кордоні з Росією, яка не входить до НАТО.


== Адміністративний устрій ==

У 2010 році у Фінляндії було створено шість Регіональних державних адміністративних відомств, кожне з яких відповідає за певний великий регіон — «ляні» (lääni — губернія, край), один з них — Аландські острови, має автономний статус.
Великі регіони складаються з однієї чи кількох менших областей (фін. maakunta, швед. landskap), яких загалом налічується тепер 19. Області поділяються на 72 райони (фін. seutukunta, швед. ekonomisk region), а райони — на 342 громади (фін. kunta, швед. kommun).


== Культура ==

Культура Фінляндії увібрала в себе як спадщину тих язичницьких часів, коли шанувалися «духи природи» і «сили землі», так і виникли пізніше християнські звичаї і свята. Завдяки своєму географічному розташуванню та історичним особливостям, культура Фінляндії піддавалася впливу сусідніх балтійських, германських і слов'янських народів. Великий вплив на неї справило також те, що Фінляндія входила до складу спочатку Швеції, а потім Росії.


=== Література ===

Серед найвідоміших діячів літератури Фінляндії можна відзначити творця літературної фінської мови Мікаеля Аґрікола, дослідника карело-фінського епосу «Калевала» Еліаса Леннрота та одного з основоположників художньої літератури фінською мовою Алексіса Ківі.
Серед письменників XX століття виділяються автор романів про сільське життя, єдиний фінський лауреат Нобелівської премії з літератури Франс Силланпяя, автор перекладеного на безліч мов роману «Сінуха, єгиптянин» Міка Валтарі, а також всесвітньо відома дитяча письменниця Туве Янссон.


=== Музика ===

Найдавнішній шар фінської музики представлений пастушими награваннями, епічними піснями — «рунами», та обрядовим фольклором. Середньовічна музика Фінляндії знаходилась під впливом католицьких піснеспівів. В період підйому національної самосвідомості у XIX столітті у Фінляндії виникає національна композиторська школа, найвизначнішим представником якої став Ян Сібеліус, ім'я якого, зокрема, носить Гельсінська консерваторія та конкурс скрипалів.
Особливий вплив на фінську музику справили традиційні карельські мелодії і лірика, які черпали своє натхнення з епосу «Калевала».
В популярній фінській музиці кінця XX століття важливе місце займають напрямки року та важкої музики, характерною стала перемога гурту Lordi на Євробаченні 2006.


=== Кінематограф ===

Найвідомішими кінорежисерами є Акі Каурісмякі, Моріц Стіллер, Спеде Пасанен та Ренні Харлін.
У 2014 році короткометражний фільм «Pitääkö mun kaikki hoitaa?» фінського режисера Селми Вілхунен був номінований на премію Оскар.


=== Архітектура ===

Зразки фінської народної архітектури представлені вже в давньому епосі «Калевала». Самобутній архітектурний розвиток Фінляндії поновився у ХХ столітті. Це явище пов'язано з іменами Алвара Аалто та Вяйне Аалтонена.


=== Образотворче мистецтво ===
Найдавнішими пам'ятками фінського образотворчого мистецтва є розписи середньовічних кам'яних і дерев'яних церков. Найвідомішімі церковними живописцями того часу були Хенрікус Піктор та Мікаель Топеліус. XVIII століття був ознаменований появою нового жанру, який згодом став основним для цього періоду, — портретний жанр, майстром якого став Ісаак Ваклін (1720–1758). Становлення Жанровою живопису припадає на рубіж XVIII і XIX столі