Високе Середньовіччя  •  Реконкіста  •  Хрестові походи  •  Монгольська імперія


== Геополітична ситуація ==
Відновилася Візантійська імперія, хоча на колишній її території існує ще кілька незалежних держав. У Священній Римській імперії триває період міжцарства (до 1273). У Франції править Людовик IX (до 1270).
Апеннінський півострів розділений: північ належить Священній Римській імперії, середню частину займає Папська область, південь належить Сицилійському королівству. Деякі міста півночі: Венеція, Піза, Генуя тощо, мають статус міст-республік.
Майже весь Піренейський півострів займають християнські Кастилія, Леон (Астурія, Галісія), Наварра, Арагонське королівство (Арагон, Барселона) та Португалія, під владою маврів залишилися тільки землі на самому півдні. Генріх III є королем Англії (до 1272), а королем Данії — Ерік V (до 1286).
Ярлик від Золотої Орди на княжіння у Володимирі-на-Клязьмі має Олександр Невський. Король Русі Данило Романович править у Галичі. На чолі королівства Угорщина стоїть Бела IV (до 1270). У Кракові княжить Болеслав V Сором’язливий (до 1279).
Монгольська імперія займає більшу частину Азії. Північний Китай підкорений монголами, на півдні династія Сун усе ще чинить опір. У Єгипті правлять мамлюки. Невеликі території на Близькому Сході утримують хрестоносці. Альмохади все ще зберігають владу в частині Магрибу. Делійський султанат є наймогутнішою державою Північної Індії, а на півдні Індії домінує Чола. В Японії триває період Камакура.
Цивілізація майя переживає посткласичний період. Почала зароджуватися цивілізація ацтеків.


== Події ==
На вимогу Бурундая князі розметали укріплення Львова, Данилова, Стіжка, Кременця, Луцька.
Укладено Німфейський договір, який надавав Генуї найширші торгові привілеї в обмін на допомогу у відвоюванні Константинополя, колишньої столиці Візантії.
25 липня Михайло VIII Палеолог без бою зайняв Константинополь і проголосив себе імператором. Латинська імперія, створена після четвертого хрестового походу, припинила своє існування.
Папа римський Олександр IV заборонив флагелянство — публічне самобичування, що набуло популярності на півночі Італії.
Англійський король Генріх III отримав від папи римського Олександра IV звільнення від обіцянки дотримуватися Оксфордських провізій, що надалі спричинило Другу баронську війну.
Розпочався понтифікат Урбана IV.
Угорський король Бела IV дав відсіч нападу ординців.
Литовський князь Міндовг завдав поразки об'єднаним польсько-тевтонським військам, підтримуючи повстання прусі