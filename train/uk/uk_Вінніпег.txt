Ві́нніпег (англ. Winnipeg) — адміністративний центр провінції Манітоба, розташований на точці злиття двох річок Ассінібойн і Ред-рівер (англ. Red River — «червона річка»). Місто розташоване майже в географічному центрі Північної Америки. Відоме як «ворота на захід», Вінніпег — найбільше місто в Манітобі і восьме за населенням у Канаді. Раніше його називали «серцем континенту» завдяки важливому розташуванню в канадській транспортній мережі, адже місто — великий транспортний, фінансовий, промисловий, сільськогосподарський, та науковий центр країни. Нині вінніпежці місто також називають скорочено «Пег» (англ. 'Peg), або, глузуючи з місцевих суворих зим, — «Вінтерпег» (англ. Winterpeg — «winter» + «'Peg»). У минулому місто відіграло важливу роль в історії української еміграції в Канаду і зараз у ньому проживає велике скупчення україноканадців, — тут розташовано головні офіси українських установ і саме тому місто люб'язно прозвали «столицею українців Канади».


== Історія міста ==
До прибуття європейських дослідників і торговців хутром, у місцевості навколо Вінніпегу проживали індіанці племен ассінібойн та крі. Сама назва Вінніпег походить від індіанського фразеологізму
«wi-nipe-k» на мові індіанців-крі, що й означає «каламутна вода». Європейські поселення датуються 1738 роком, коли тут уперше побудовано факторію Форт-Руж (фр. Fort Rouge) французьким дослідником і торговцем хутром Де-ля-Верендрі. Форт пізніше було покинуто — і землі перейшли у володіння Північно-Західної Компанії та Компанії Гудзонової затоки.
На початку XIX століття лорд Селкірк прибув у регіон на чолі невеликої групи шотландських і ірландських переселенців — і було збудовано Форт-Ґері. Постійні поселення розросталися навколо форту і тут перебувало керівництво Компанії Гудзонової Затоки.

У другій половині XIX століття вибухнуло повстання Луї Ріеля - представника місцевих метисів: причиною повстання була незадоволеність політикою тогочасного уряду Канади. Повстання було жорстоко придушене, а Ріель кілька років пізніше був повішений. Зараз відношення до Луї Ріеля змінилося і він вважається борцем за права корінного населення, йому зведено декілька пам'ятників в Манітобі та по всій Канаді. Повстання Ріеля стало рішучим моментом для входження Манітоби до складу Канадської Конфедерації в 1873 році. Протягом наступних десятиріч Вінніпег швидко зростав — і фактично став воротами до Канадського Заходу завдяки своєму стратегічному розташуванню посередині американського континенту. Відколи Вінніпег з'єднано зі Сходом і Заходом Канади залізницею, він перетворився в фінансовий, комерційний, транспортний і промисловий центр та відіграє ключову роль в розбудові канадських прерій.
Наплив емігрантів, у тому числі з України, високі ціни на збіжжя та наявність великого капіталу зробила Вінніпег найбільшим містом Західної Канади на початку XX століття. Після Першої світової війни економічне зростання міста уповілося завдяки низьким цінам на збіжжя і Великій депресії. Місто потерпало від економічного спаду ще до 1940 р. Одним із значних економічних, соціальних та історичних подій міста був загальний страйк 1919 року. Причина найбільшого в Канаді страйку — брак робочих місць та погані умови праці. У травні 1919 р. 35 000 робітників узяло участь у страйку і маніфестаціях. 21 червня страйк було жорстоко придушено, проте Вінніпег ще деякий час залишався одним з політично найактивніших міст країни.
З початком Другої світової війни економічна ситуація в Вінніпезі дещо покращилася: зі зростанням попиту на сільськогосподарські та промислові товари — і завдяки ролі міста на канадських преріях у військовій підготовці льотчиків-союзників для винищувачів та бомбардувальників далеко від ліній фронту. По закінченню Другої світової війни на новій хвилі еміграції прибуло до Вінніпега багато людей — у тому числі й українці. Його зростанню сприяли вигідне розташування міста у центрі північноамериканського континенту, а також дешева електроенергія з багатьох гідроелектростанцій у провінції.
В 1950 році сталася велика повінь, коли розлилася річка Ред-Рівер і спричинила евакуацію більш ніж 80 000 мешканців міста. Після цього нещасного випадку, для подальшого захисту міста від руйнівних повеней збудовано спеціальну дамбу — спілуей та водовідвідний канал. Під час їх будівництва було пересунуто 76 мільйонів кубічних метрів ґрунту вздовж 47 кілометрів — майже більше ніж на будівництві Панамського каналу. З моменту закінчення дамби місто Вінніпег більше не потерпало від повеней, проте щорічні розливи ріки продовжують спричиняти збитки мешканцям околиць.
У 1972 році місто об'єдналося з 13-ма навколишніми муніципалітетами, що перетворило його на одне із найбільших міст Канади зі значним економічним потенціалом. В 1967 та 1999 роках Вінніпег був місцем проведення Панамериканських ігор, третього за популярністю спортивного змагання в світі. Зі вступом Канади в Північноамериканську зону вільної торгівлі (НАФТА) Вінніпег відіграє важливу роль в економіці країни знаходячись в торговельному коридорі між Мексикою і декількома великими містами США.


== Географічні особливості ==
Вінніпег — найхолодніше англомовне велике місто в світі, розташоване в східний частині Канадських Прерій: приблизно 100 кілометрів від кордону зі Сполученими Штатами і яких 70 кілометрів на південь від Озера Вінніпег — недалеко географічного центру Північної Америки. Місто находиться в заплаві річки Ред-Рівер, яка протікає в напрямі південь-північ з США проміж сільськогосподарських земель. Віддалене від інших великих центрів країни зі значним населенням, найближчий до Вінніпега великий міський центр — це міста близнюки Сент-Пол та Міннеаполіс у США.


== Клімат ==
Завдяки розташуванню в центрі великої сухопутної маси і відстані від гір та океанів, Вінніпег визначається різким континентальним кліматом. Хоч місто відоме своїми довгими холодними і сніжними зимами: річні температури коливаються від −35 °C узимку до 35 °C влітку — погода характеризується достатком сонячного світла весь рік. Північне місцезнаходження впливає на клімат, попри те, що Вінніпег розташований віддаленіше на південь, ніж Лондон або Амстердам.


== Населення ==
За даними перепису 2011 року в Вінніпезі проживало 663 617 чоловік, в агломерації — 730018.
Рівень злочинності в місті досить високий, у 2010 році Вінніпег займав 3-е місце в Канаді за кількістю насильницьких злочинів на душу населення.


=== Українці у Вінніпезі ===
Протягом майже півтора століття у Вінніпезі знаходилася велика українська громада — вихідці чотирьох хвиль української еміграції до Канади. Десятиліттями тут існувало декілька важливих канадськоукраїнських установ: Конгрес українців Канади, Українська Вільна Академія Наук (УВАН), Українська канадська фундація ім. Тараса Шевченка, Товариство «Волинь» та Інститут Дослідів Волині; тут міститься штаб-квартира Конгресу українців Канади.
Вінніпег — також релігійний центр українців Канади. Тут знаходяться катедри, керівництва та резиденції митрополитів Української православної церкви Канади та Української греко-католицької церкви в Канаді. На кампусі Манітобського університету є православна семінарія — Колегія святого Андрія, при якій існує Центр українських канадських студій.
У Вінніпезі виходять кілька канадсько-українських релігійних часописів. Довгими роками в Вінніпезі існували українські друкарні, видавництва, такі часописи як «Український голос», «Новий шлях», «Поступ», «Русскій Народъ» та інші.
З нагоди 120-ї річниці появи перших українських переселенців у Канаді 24 червня 2011 року був запущений Історичний Потяг українських піонерів за маршрутом Галіфак