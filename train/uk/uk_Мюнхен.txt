Мю́нхен (нім. München, бав. Minga) — місто на річці Ізар на півдні Німеччини, у федеральній землі Баварія. Вільне місто (нім. kreisfreie Stadt), яке одночасно є столицею Баварії та адміністративного округу Верхня Баварія.
Назва міста походить від давньоверхньонім. Munichen — «у ченців». Населення Мюнхена — 1402455 осіб (30.09.2013). Таким чином, Мюнхен є найбільшим містом Баварії і третім, після Берліна та Гамбурга, містом Німеччини. В Мюнхені міститься уряд Баварії, уряд краю Верхня Баварія, а також уряд мюнхенського округу.
Мюнхен славиться своїми броварськими традиціями. У місті стоять шість великих броварень, що постачають пивом відомий на ввесь світ Октоберфест — свято пива, кренделів, смажених курочок і каруселів, щорічно проводиться в кінці вересня — початку жовтня на Терезиній луці.
Сучасний Мюнхен — не тільки осередок культурних та музейних цінностей, а й великий промисловий і дослідницький центр. Завдяки знаменитим університетам, одній з найбільших в Європі Баварській державній книгозбірні, що налічує 6 мільйонів томів, інститутам імені Макса Планка та імені Хайнца Майєра-Лейбніца, ядерному науково-дослідному реактору й багатьом іншим установам Мюнхен утримує міцні позиції в європейській науці.


== Історія ==


=== Середньовіччя ===

Історія Мюнхена починається з VIII століття, коли на Петровім пагорбі (нім. Petersbergl) оселилися монахи з Тегернзейського монастиря, що стояв неподалік. Сьогодні на місці поселення стоїть церква Святого Петра (нім. Sankt-Peter-Kirche). Вперше місто згадувано в документах 1158 року під назвою Villa Munichen; однак, уже в 1175 році Мюнхену надано статус міста та споруджено міські стіни. В 1240 році Мюнхен перейшов під володарювання Віттельсбахів і після розділу Баварії в 1255 році був їхньою резиденцією в Верхній Баварії до 1918 року. З об'єднанням Баварії в 1507 році Мюнхен став її столицею, а в 1806 році — столицею Королівства Баварія. Сьогодні Мюнхенська резиденція Віттельсбахів функціонує як публічний музей.


=== Новий час ===
17 жовтня 1810 року на честь весілля кронпринца Людвіга (в майбутньому король Людвіг I) і принцеси Терези Саксонської-Хільдбургхаузької були влаштовані кінні перегони, які поклали початок щорічному пивному фестивалю Октоберфест.


=== Веймарська республіка ===

В 1916 році, під час першої світової війни, місто зазнало першого бомбардування: на місто впали три французькі бомби. Післявоєнний період став важким для Мюнхена: у листопаді 1918 року Людвіг III з сім'єю втік з міста, а після вбивства першого республіканського прем'єр-міністра Баварії Курта Ейснера, 13 квітня 1919 року, в Мюнхені була проголошена Баварська Радянська Республіка (лідер Ернст Толлер), яка 3 травня 1919 року була розгромлена загонами фрайкора. Після цього Баварія стала частиною Веймарської республіки. У пивній Гофбройгаус 24 лютого 1920 року було створено нацистську партію. В 1923 році в Мюнхені в пивній Бюргербройкеллер стався Пивний путч, коли прихильники Гітлера зробили спробу здійснити переворот; проте, тоді Веймарська республіка встояла, і тепер про цю подію нагадує меморіальна плита на Одеонсплац. Гітлер був арештований (пізніше — випущений достроково в 1924 році), а нацистська партія, на той момент практично невідома за межами Мюнхена — тимчасово заборонена на території всієї Німеччини. Незважаючи на події 1923 року, Мюнхен продовжував залишатися столицею НСДАП.


=== Мюнхен за доби Третього Рейху ===

На виборах в Рейхстаг 5 березня 1933 року НСДАП показала себе найвпливовішою серед правих партій. Однак число голосів, поданих за неї, було найменшим: 37% проти середнього числа 44% по Німеччині. Незважаючи на це, Міська рада виявилася нацистською. В 1934 році Гітлер розправився зі своїми політичними противниками: тільки за офіційними даними нацистського уряду, в ході Ночі довгих ножів було вбито понад 60 осіб. В 1935 році Гітлер назвав Мюнхен «Столицею руху», маючи на увазі мюнхенський путч. До того ж тут починали свою кар'єру такі видатні діячі нацистської партії, як Гейдріх та Гіммлер, який був шефом поліції. Поруч з містом був заснований в 1933 році перший Концентраційний табір в Дахау. Мюнхен став місцем підписання угоди 1938 року між Німеччиною, Італією, Великобританією та Францією, в результаті якого частина території Чехословаччини (Судетська область) перейшла до Німеччини (чехословацький уряд був поставлений перед фактом і прийняв капітуляцію), і Гітлер де-факто отримав контроль над рештою Чехословаччини за умови не просування далі. Через рік Георг Ельзер зробив невдалу спробу вбивства Гітлера у пивному залі Бюргербройкеллер під час щорічного послання на честь роковин Пивного путчу. Разом з тим в Німеччині немає іншого міста, в якому існувало таке масове неприйняття нацизму, як тут і настільки різноманітні прояви руху опору. Тут функціонувала організація «Біла троянда», в якій брали участь Ганс та Софі Шолль, а також Крістоф Пробст. У квітні 1945 року військові перекладачі, бажаючи уникнути кровопролиття, організували «Акцію за свободу Баварії» («Freiheitsaktion Bayern») з захопленням радіостанцій і ряду урядових будівель. Хоча акція в результаті була пригнічена есесівцями, своїх цілей вона досягла — американські солдати увійшли в місто навесні 1945 року без бою, жоден міст не був підірваний. Четверта частина населення міста загинула, 60% будівель було зруйновано. Історичний центр міста практично повністю знищений. З 815 000 жителів у місті залишилося лише 480 000. З 10 000 євреїв в місті залишилося лише 746 чоловік. За часи Другої світової війни Мюнхен 71 раз піддавався бомбардуванням і був сильно зруйнований. Але літом 1945 року Міська рада прийняла рішення про відновлення історичного центру в колишньому вигляді. В ході післявоєнного відновлення було прийнято рішення зберегти первісне вуличне планування.


=== Післявоєнний період ===
В 1957 році населення Мюнхена перевищило 1 мільйон чоловік. З 1962 року в Мюнхені щороку у першій декаді лютого проводиться Міжнародна конференція з питань політики та безпеки. В 1972 році в Мюнхені проводилися XX літні Олімпійські ігри, при підготовці до яких був реконструйований центр міста, побудовані олімпійське селище і метро, ​​а також значно розширена транспортна мережа.


== Клімат ==
Мюнхен має помірний клімат, з перехідним від морського до континентального. Цьому, зокрема, сприяє відносно м'яка малосніжна зима (середня температура січня ок. −1 °C), і нежарке дощове літо з середньою температурою близько 18 °C з великою кількістю опадів і домінуючою похмурою погодою.
Зима в Мюнхені зазвичай мінлива, і сильні морози бувають рідко. Однак при вторгненні сибірського антициклону бувають іноді і великі морози: найнижча температура була зафіксована 12 лютого 1929 і склала −31,6 °C. Сніговий покрив відносно нестійкий, але зберігається як мінімум на кілька тижнів. Спекотна погода в Мюнхені також буває рідко, проте 13 серпня 2003 температура склала +37,0 °C, ставши найвищою за всю історію метеоспостережень.


== Економіка ==
Виробництво автомобілів (BMW), літаків, електронних пристроїв (Сіменс), пива; великі банки, міжнародне патентне управління; великий транспортний вузол, особливо авіаційний.


== Освіта ==
Університет Людвіга та Максиміліана (Ludwig-Maximilians-Universität München)
Технічний Університет Мюнхена (Technische Universität München)
Академія мистецтв (Akademie der Bildenden Künste München)
Університет збройних сил (Universität der Bundeswehr München)
Вища школа політики (Hochschule für Politik)
Вища школа прикладних наук (Hochschule München)
Український Вільний Університет (Ukrainische Freie Universität München)
Мюнхенська бізнес школа (Munich Business School)
Мюнхенська вища школа музики і театру (Hochschule für Musik und Theater München)
Вища школа телебачення та кінематографу (Hochschule für Fernsehen und Film München)
Вища школа економіки та менеджменту (Fachhochschule für Oekonomie & Management)
Католицький університет (Katholische Stiftungsfachhochschule München)
Євро бізнес коледж (Euro Business College)
АКАД (AKAD)
Українська Суботня Школа Товариства «Рідна Школа»


== Спорт ==
Баварія (Мюнхен)
Ісманінг (футбольний клуб)


== Культура ==

Мюнхен налічує багато закладів для підтримки культури. Це численні музеї (Пінакотеки — Стара і Нова, Гліптотека, Ленбаххаус, Німецький музей),Баварський національний музей, найбільший в Європі парк (Англійський сад), багато театрів (Баварська державна опера, Мюнхенський театр маріонеток і численні інші) та фестивалів, славнозвісні музичні колективи — Мюнхенський симфонічний та філармонічний оркестр.


== Пам'ятки історії та культури ==
Фрауенкірхе (Мюнхен)
міські брами XIII ст.
церква Азамкірхе (XVIII ст.)
ратуша XV ст.
палац (резиденція електора) XVI–XIX ст.
барочний палацово-парковий комплекс Німфенбург
комплекс олімпійських будівель (споруджений до Олімпіади 1972).


== Свята та фестивалі ==
Наприкінці вересня в Мюнхені розпочинається Октоберфест — найбільший у світі пивний фестиваль у світі (триває два тижні).


== Українці в Мюнхені ==
Починаючи з Другої світової війни, у Мюнхені існує значна та активна українська діаспора. Тут діють українські громадські та культурні установи, найвідомішою серед них є Український Вільний Університет, котрий працює у Мюнхені з 1946 р.


=== Освіта ===
Для дітей дошкільного та шкільного віку функціонує Українська Суботня Школа Товариства «