Schelde Nehri (Fransızca: Escaut, Felemenkçe: Schelde). Fransa'nın kuzeyinden doğan ve Belçika'nın batısından geçerek Hollanda topraklarında Kuzey Denizine dökülen nehir.
Uzunluğu 435 km'dir. Aşağı Ren ve Meuse (Maas) nehirleriyle birlikte dünyanın en yoğun nüfuslu bölgelerinden birinin sularını toplar. Çok sayıda kanalı ve ulaşıma elverişli kollarıyla, tarımsal açıdan önem taşıyan Flandre Ovasını, Belçika'nın dokumacılık merkezlerini, Fransa'nın kuzeyindeki kömür havzalarını ve Lille-Roubaix-Tourcoing sanayi kompleksini de kapsayan geniş bir bölgeye yarar sağlar. Başlıca kolları soldan aldığı Scarpe ve Leie'yle sağdan aldığı Rupel ve Dender'dir (Dendre). Eskiden nehrin halici Noord, Zuidbeveland ve Walcheren adalarıyla birbirinden ayrılan Doğu Schelde (Oosterschelde) ve Batı Schelde (Westerschelde) adlı iki kanaldan oluşuyordu. Doğu Schelde, demiryolu hattını Hollanda'daki Vlissingen'e geçirmek için yapılan set nedeniyle 1866'da kapandı. Zuidbeveland ve Walcheren arasındaki çıkış da bir setle kapandığından nehir bugün denize yalnızca Zuidbeveland Kanalıyla bağlanmaktadır.
En sığ yeri 7 m olan Batı Schelde'deki bir kanal, gelgit sırasında sular yükseldiğinde büyük teknelerin Anvers'e ulaşmasını sağlamaktadır. Yukarı çığırında akışı kanallarla düzenlenmiş olan nehrin, Belçika'daki 200 km'lik, Fransa'da ise 63 km'lik bölümü ulaşıma elverişlidir. Kıyılarındaki başlıca kentler Fransa'daki Cambrai ve Valenciennes'le Belçika'daki Tournai, Oudenaarde, Gent ve Anvers'tir.
Nehrin Anvers'le Gent arasındaki en işlek kesimi