an Lotte Tower (510 meter, in Busan, Suid-Korea - word nog beplan) en Shanghai World Financial Center (492 meter, in Shanghai).
Altesaam sowat twintig wolkekrabbers met 'n hoogte van meer as 400 meter is tans dwarsoor die wêreld in aanbou, terwyl 'n groter aantal nog beplan word. Rondom Beijing se sentrale besigheidsdistrik sal sowat driehonderd nuwe wolkekrabbers opgerig word. Dit is veral nuwe ekonomieë wat met hul prestigieuse projekte die aandag op hul metropole, hul tegnologiese vernuf, hul geld en hul waagmoed probeer vestig. Daarnaas beskik hierdie lande oor 'n groot aantal dagloners wat bereid is om vir lae lone werk sodat boukoste in teenstelling met Westerse ekonomieë beperk kan word. Die finansiële krisis, wat in 2007 begin het, sal egter moontlik tot vertragings lei. Wolkekrabbers sal nogtans vanweë hul ekonomiese en selfs ekologiese voordele 'n belangrike rol in die stedelike argitektuur speel.


== Volhoubaarheid ==

Die wolkekrabber as argitektoniese konsep is 'n produk van die moderne nywerheidstydperk wat eers deur goedkoop energie en boumateriale moontlik gemaak is. Naas groot hoeveelhede staal, beton en glas, wat vir die oprigting van 'n wolkekrabber benodig word, verg dit ook 'n hoë energie-inset.
Hoë wolkekrabbers moet vanweë hul buitengewone gewig op 'n stewiger fondament gebou word as laer en ligter geboue. Daar word meer energie benodig om boumateriale tot op die dak van 'n wolkekrabber te hys. Ook ná sy voltooing bly die energieverbruik hoog - drink- en ander water moet immers tot op die hoogste verdieping gepomp word, lugreëling en verwarming word benodig, hoër geboue moet van hysbakke voorsien word, en natuurlike lig is nie beskikbaar in hysbakke, traphuise, badkamers of kantore wat verder af van vensters geleë is nie sodat kunsmatige lig ingespan moet word.
Ten spyte van hierdie ekstra koste maak die grootte van wolkekrabbers die verdigting van werk- en woonspasies moontlik en verminder sodoende die landoppervlakte wat vir menslike ontwikkeling benodig word. Massa- en kommersiële vervoer is in ekonomiese en ekologiese opsig meer doeltreffend wanneer hulle hoëverdigtings-kwartiere bedien - en juis nie uitgestrekte voorstede en landelike omgewings nie. Daarnaas sal ook die totale energieverbruik ten opsigte van vullisverwydering en lugreëling, wat vir 'n bepaalde aantal mense benodig word, aansienlik laer kan wees indien hierdie mense in 'n wolkekrabber gekonsentreer is.


== Chronologiese lys van die wêreld se hoogste wolkekrabbers ==
Die onderstaande lys meet die hoogte van die dak van 'n wolkekrabber. Die meer algemene metode is om die hoogste argitektoniese detail te meet, en so 'n meting sou die Petronas-Torings, wat in 1998 gebou is insluit.
Die Burj Khalifa in Dubai, Verenigde Arabiese Emirate is die hoogste gebou in die werêld.


== Sien ook ==
Argitektuur
Konstruksie
Empire State-gebou
Wêreldhandelsentrum


== Verwysings ==


== Eksterne skakels ==

http://www.allaboutskyscrapers.com
http://www.skyscraperpage.com
http://www.skyscrapercity.com
http://www.skyscrapers.com
http://www.skyscrapernews.com
http://www.skyscraper.org