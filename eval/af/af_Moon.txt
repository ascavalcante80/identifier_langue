die krater Autolycus in die gebied van die Mare Imbrium neergestort het. Net drie weke later het die kapsule Lunik-3 die eerste foto's van die maan se agterkant oor 'n afstand van sowat 60 000 km geneem. Die Sowjetwetenskaplikes het gebruik gemaak van die maan se swaartekrag om Lunik-3 in sy baan te hou. Nadat etlike honderde foto's geneem is, het hulle opnuut die posisie van die kapsule verander, sodat die beeldmateriaal na die aarde gesein kon word.
Net soos die Sowjetwetenskaplikes het die Amerikaners in 1961 ook met 'n navorsingsprogram oor die maan begin. Die tuig Ranger-7 het in 1964 17 minute lank sowat 4 300 foto's geneem, wat voorwerpe met 'n deursnee van 90 sentimeter duidelik sigbaar afgebeeld het. Die kapsules, wat later gevolg het, het aanvullende beeldmateriaal gelewer.

Die kartografiese verkenningswerk deur sowel die Sowjet- en Amerikaanse kapsules, asook die Luna-Orbiter-reeks van satelliete, wat deur die VSA gelanseer is, was 'n voorloper vir noukeurige navorsing oor die maan en sy struktuur. Die Nasionale Ruimtevaartprogram, wat die Amerikaanse president John F. Kennedy in 1961 aangekondig het, het ten doel gehad om Amerikaanse ruimtemanne op die maan te plaas. Tien jaar later, op 20 Julie 1969, was die Amerikaanse ruimtevaarders van Apollo 11 die eerste aardbewoners wat op die maan geland het.
Alhoewel dit opspraakwekkend was, was die bemande landing op die maan in 'n sekere mate eerder op propaganda as wetenskaplike oorwegings gebaseer. Nadat die Amerikaners hulle doel bereik het om eerste op die maan te wees, is die Apollo-program weens 'n tekort aan fondse heeltemal afgeskaal.
Die Sowjetunie het egter voortgegaan met die outomatiese verkenning van die maan. Die verkenningstuie van die Luna-reeks het begin om maangesteentes in te samel en terug te bring na die aarde. Luna-17 het op 17 November 1970 in die See van Reën (Mare Imbrium) geland, 'n donker oppervlakte naby die maan se noordpool, en sy verkenningswerk met die wêreld se eerste maankarretjie, Lunochod-1, begin. Lunochod-1 het oor twee televisiekamera's beskik om panoramabeelde te neem, asook oor 'n teleskoop, wat die bronne van x-strale uit die heelal kon ondersoek, en 'n reflektor vir laserstrale, wat gesamentlik deur Sowjet- en Franse wetenskaplikes ontwikkel is.
Lunochod-1 was baie suksesvol en het langer gewerk as wat oorspronklik beplan was. Dit het sowat 200 000 televisiebeelde na die aarde gesein, navorsingswerk oor die hemelse bronne van straling gedoen en 'n groot gedeelte van die maan se oppervlakte verken. Die tweede half-outomatiese verkenningsvoertuig Lunochod-2 het in Januarie 1973 op die maan geland.


== Wetlike status ==
Alhoewel die Luna-bemanning wimpels van die Sowjetunie regoor die maan versprei het en VSA-vlaggies simbolies op landingsplekke deur die Apollo-ruimtevaarders geplant is, bestaan daar geen grondbesit van enige gedeelte van die maanoppervlak nie. Beide Rusland en die VSA het die Buitenste Ruimteverdrag van 1967 onderteken, wat die maan en die hele buitenste ruimte as "die besit van die hele mensdom" verklaar. Kragtens wetgewing word die maan slegs vir vreedsame doeleindes opsygesit en die oprigting van militêre vestigings en wapens van grootskaalse vernietiging word verbied. In 1979 is ’n maanooreenkoms opgestel met die doel om die ontginning van die maan se hulpbronne deur enige land in te perk, hoewel nie een van die ruimtevaartlande dit onderteken het nie. Daar is diegene wat beweer dat hulle geheel of gedeeltelik eiendom op die maan besit, hoewel dit nie as geloofwaardig gereken word nie.


== Sien ook ==

Lys van seë op die Maan
Maankarretjie
Maansee


== Verwysings ==


== Verdere leesstof ==
Needham, Joseph (1986). Science and Civilization in China, Volume III: Mathematics and the Sciences of the Heavens and Earth. Caves Books. ISBN 0-521-05801-5.