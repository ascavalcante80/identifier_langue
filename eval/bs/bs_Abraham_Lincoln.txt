 Lorenzo Thomas regrutovao je 20 pukova robova iz doline rijeke Mississippi.
No proglas, koliko god na papiru obećavao, isprva u praksi nije imao nikakvog učinka. Mnogi su ga nazvali licemjernim jer "oslobađa" robove na području koje Unija ne kontroliše, a ostavlja ih u lancima na područjima gdje ih može osloboditi. Vojni cilj kojem se Lincoln nadao, da će se robovi na pobunjenom Jugu dići na ustanak protiv svojih gospodara, nije se ostvario. Bez obzira na sve to, Lincoln je proglasom postigao politički uspjeh jer je njime u očima Evropljana prikazao Južnjake kao barbare koji žele zadržati robovlasnički sistem. Velika Britanija i Francuska, koje su do tada simpatizirale borbu Konfederacije za neovisnost, sada okreću svoju podršku Uniji.


== General Grant ==
Meadeov neuspjeh da zarobi Leejevu vojsku dok se povlačila sa Gettysburga i stalna pasivnost Vojske Potomaca, uvjerila je Lincolna da je potrebna promjena u komandovanju. Pobjeda generala Ulyssesa S. Granta u bitci kod Shiloha i kampanja Vicksburg dojmile su Lincolna i Grant je postao snažan kandidat za mjesto zapovjednika Vojske Unije. Lincoln je smatrao da vojska sa Grantom na čelu može neumorno koordinirano napadati na nekoliko ratišta, te imati vrhunskog komandanta koji pristaje na bivše robove u svojim redovima. Ipak Lincoln je bio zabrinut zbog mogućnosti da se Grant kandiduje na predsjedničkim izborima 1864., kao što je general McClellan. Uz pomoć posrednika ispitao je Grantove političke namjere, te kada se uvjerio da ih nema, Senatu je predložio Grantovo unaprijeđenje u zapovjednika Vojske Unije. Zadobio je pristanak Kongresa da Grant dobije čin general pukovnika, koji do tada nije imao niko od Georgea Washingtona. Tokom 1864. Grant je vodio krvavu kampanju Overlord, u kojoj je Unija imala brojne gubitke u bitkama poput one kod Wildernessa ili Cold Harbora. Snage Konfederacije, iako su imale odbrambene pozicije, također su trpjele velike gubitke. Konfederaciji su nedostajala pojačanja, te je vojska bila prisiljena da se utvrditi izvan grada Petersburga, savezna država Virginia, gdje je Grant započeo opsadu. To je omogućilo Lincolnu da posjeti Granta, i da dobije izravno od Granta i Williama Tecumseha Shermana, koji je bio u iznenadnom posjetu kod Granta, podatke o borbama. Lincoln i republikanska stranka mobilizovali su se u podršci, te su brzo zamijenili Grantove gubitke.
Lincoln je dozvolio Grantu da napada infrastrukturu Konfederacije, kao što su plantaže, željeznice, mostovi, kako bi uništio moral Juga i oslabio njegovu ekonomsku moć. Grant je napadima prekinuo promet na tri željezničke pruge koje su povezivale Richmond sa ostatkom Juga, dok su generali Sherman i Philip Sheridan uništavali plantaže i gradove u dolini Shenandoaha u Virginiji. General Konfederacije Jubal Anderson Early započeo je niz napada na Sjever kako bi zaprijetio glavnom gradu. Nakon nekoliko poziva Grantu da odbrani Washington, Sheridan je postavljen te je prijetnja od generala Earlya zaustavljena.
Kako je Grant slabio Leejeve snage, započeli su napori da se pregovara o miru. Potpredsjednik Konfederacije Stephens vodio je skupinu na sastanku sa Lincolnom, Sewardom i ostalima u Hampton Roadsu. Lincoln je odbio sve pregovore u kojima je Konfederacija jednakopravna, te prekinuo sastanak. Njegov jedini razlog sastanka je bio prekid borbi.
Dana 1. aprila 1865. Grant je zaobišao Leejeve snage u bitci kod Five Forksa i uspio opkoliti Petersburg, na što je Vlada Konfederacije napustila Richmond. Nekoliko dana nakon što je pao Richmond, Lincoln je posjetio napušteni grad. Dana 9. aprila Lee se predao Grantu kod Appomattoxa te je rat praktički bio gotov.


== Ubistvo ==
John Wilkes Booth bio je dobro poznati glumac i špijun Konfederacije iz Marylanda. Iako nikada nije stupio u Vojsku Konfederacije imao je kontakte sa tajnom službom Konfederacije. Godine 1864. Booth je smislio (sličan planu Thomasa N. Conrada) oteti Lincolna i tražiti zamjenu za oslobađanje zarobljenika. Nakon što je 11. aprila 1865. slušao Lincolnov govor o planovima da robovima da pravo glasa, odlučio je ubiti predsjednika. Kada je saznao da predsjednik, njegova supruga Mary i komandant vojske Ulysses S. Grant namjeravaju posjetiti Fordovo pozorište, Booth i saradnici su smislili plan ubiti potpredsjednika Andrewa Johnsona, državnog sekretara Williama H. Sewarda i generala Granta. Dana 14. aprila, bez glavnog tjelohranitelja, Warda Hilla Lamona, Lincoln je krenuo u pozorište na predstavu "Our American Cousin". U zadnji tren Grant i supruga su odlučili otputovati u Philadelphiju umjesto na predstavu.
Lincolnov tjelohranitelj, John Parker, napustio je pozorište tokom pauze i sa Lincolnovim kočijašem otišao u obližnji Star Saloon na piće. Nečuvani predsjednik sjedio je u loži na balkonu. Booth je iskoristio trenutak, prišuljao mu se s leđa i oko 22:15, naciljao stražnju stranu Lincolnove glave i iz neposredne blizine ispalio jedan metak, smrtno ga ranivši. Oficir Henry Rathbone istog trena napao je Booth, koji se othrvao usput ranivši oficira.
Vojni hirurg Charles Leale koji je sjedio u blizini u pozorištu priskočio je u pomoć Lincolnu. Ranjeni Lincoln bio je jedva je disao, te je bio bez pulsa. Ljekar je ustanovio da je ranjen u glavu, a ne kako se prvobitno pretpostavljalo uboden u rame. Lincoln je prenesen na drugu stranu ulice u kuću Petersen.
Nakon što je bio u komi devet sati, Lincoln je preminuo u 07:22 15. aprila 1865. Lincolnovo tijelo omotano zastavom po kišnom vremenu prenesli su u Bijelu kuću, gologlavi oficiri, dok su sve crkve u gradu zvonile.
Nakon deset dana u bijegu, Bootha sa pronašli na farmi u saveznoj državi Virginia nekih 48 km južno od glavnog grada. Nakon kratke borbe sa snagama Unije, 26. aprila Bootha je ubio narednik Boston Corbett.
Potpredsjednik Johnson prisegnuo je za Predsjednika u 10:00 dan nakon ubistva. Lincolnovo tijelo ležalo je u Istočnoj sobi, a nakon toga u rotundi kapitola (engl. Capitol Rotunda) od 19. do 21. aprila. Tri sedmice vozom je njegovo tijelo prevoženo gradovima Sjevera te su održave pogrebne svečanosti kojima su prisustovale hiljade, dok su brojni ljudi duž pruge pratili voz.


== Vanjski linkovi ==
The Lincoln Institute (en)
Abraham Lincoln Research Site (en)
Abraham Lincoln Assassination (en)
Mr. Lincoln's White House (en)
Mr. Lincoln and Freedom (en)
Abraham Lincoln at Find a Grave
Mr. Lincoln and Friends (en)
Mr. Lincoln and New York (en)