on 90 godina od kraja njemačke kolonijalne ere, njemački jezik igra glavnu ulogu kao komercijalni jezik. Afrikaans priča oko 60% bijelaca, njemački oko 32%, engleski oko 7% te portugalski jezik oko 1%. Geografska blizina bivše portugalske kolonije Angole objašnjava relativno veliki broj luzitanista (osoba koji govore portugalski), po popisu iz 2011. godine njihov broj se procjenjuje na oko 100.000 ili 4-5% ukupnog stanovništva.


=== Zdravlje ===
Očekivani životni vijek pri rođenju se 2012. godine procjenjuje na 52,2 godine, što spada među najniže u svijetu. Najveći zdravstveni problem u Namibiji je epidemijsko rasprostiranje AIDSa. Iako je procenat infekcije daleko manji od njihovih istočnih komšija, Bocvane, procjenjuje se da 13,1% ukupnog odraslog stanovništva je zaraženo HIV virusom. U 2001. godini bilo je oko 210.000 osoba koji su bili zaraženi HIV/AIDS virusom a približni broj smrtnih slučaja 2003. godine iznosio je 16.000 osoba. Po podacima UNAIDS izvještaja iz 2011. godine, epidemijsko stanje HIV-a u Namibiji stagnira. Iako je rasprostranjenost HIV-a među odraslim smanjena, broj siročadi je u porastu. Omogućavanje obrazovanja, ishrane, smještaja i zbrinjavanja ove siročadi palo je na teret države.


== Kultura ==


=== Obrazovanje ===

U Namibiji je obavezno osnovno obrazovanje za djecu uzrasta između šest i šesnaest godina. Ovaj vid obrazovanja je besplatan i na teret države. Razredi od prvog do šestog se smatraju osnovnim obrazovanjem (primarnim), dok su razredi od 8. do 12. srednjoškolsko obrazovanje (sekundarno). Po podacima iz 1998. godine, u Namibiji je bilo 400.325 učenika u osnovnim školama i 115.237 učenika u srednjim školama. Odnos broja nastavnika i učenika 1999. godine se procjenjuje na 32:1, dok se 8% ukupnog BDP-a trošilo na obrazovanje. Razvoj obrazovanja, istraživanje i usavršavanje nastavnog osoblja je centralno organizirano pod okriljem Nacionalnog instituta za razvoj obrazovanja (NIED) u gradu Okahandja.
Najveći broj škola u Namibiji je u vlasništvu države, međutim postoji i manji broj privatnih škola koje su također dio nacionalnog obrazovnog sistema. Postoje četiri koledža za obrazovanje nastavnika (kao učiteljske škole), tri koledža za poljoprivredu, koledž za policijske službenike, politehnička škola na nivou univerziteta i Univerzitet Namibije (državni univerzitet).


=== Sport ===
Najpopularniji sport u Namibiji je nogomet. Nogometna reprezentacija Namibije se uspjela kvalificirati za Afrički kup nacija 2008. godine, ali se do sada nikad nije kvalificirala za Svjetsko prvenstvo. Međutim, najuspješniji nacionalni tim je reprezentacija države u ragbiju. Takmičili su se na četiri svjetska prvenstva u ragbiju: 1999., 2003., 2007. i 2011. godine. U Namibiji popularan je i kriket, a reprezentacija u kriketu je igrala na svjetskom prvenstvu 2003. godine.
Posljednjih nekoliko godina u zemlji se igra i inline hokej. Ženska reprezentacija u ovom sportu je učestvovala na svjetskom šampionatu 2008. godine. Namibija je domaćin jedne od najtežih maratonskih staza, namibijskog ultra maratona. Najpoznatiji atletičar je slavni Frankie Fredericks, sprinter na 100 i 200 metara. Osvojio je četiri srebrene olimpijske medalje (na Olimpijadama 1992. i 1996.) te nekoliko medalja sa svjetskih atletskih prvenstava.


=== Mediji ===
Iako je po brojnosti stanovništva Namibija relativno mala, ima vrlo veliki broj medija: dvije TV stanice, 19 radio stanica (neračunajući mjesne stanice), pet dnevnih novina, nekoliko sedmičnih i posebnih izdanja. Pored toga, dostupni su i neki strani mediji naročito iz Južnoafričke Republike. Online mediji su uglavnom zasnovani na sadržajima za štampu. Na području zemlje djeluje državna novinska agencija NAMPA (Namibia Press Agency).
U usporedbi sa susjednim zemljama, Namibija ima vrlo visok stepen sloboda medija. Tokom posljednjih nekoliko godina, zemlja je najčešće rangirana u gornjoj četvrtini statistike Reporteri bez granica, gdje je 2010. godine dostigla 21. mjesto. U tom pogledu, Namibija je u istom rangu kao i Kanada, te je među afričkim državama najbolje plasirana.


== Filatelija Namibije ==

Prve poštanske marke Namibije, izašle su 21. marta 1990. godine, povodom nezavisnosti države. Tiskane su 3 marke, na kojima je simbolički predstavljena karta Namibije, zastava, predsjednik Sam Nujoma, golub mira sa raširenim rukama, te karta Afrike sa položajem Namibije. Nominalna vrijednost bila im je 18, 45 i 60 centi. Vrijednost maraka, kao i valuta u to vrijeme je bio južnoafrički rand. Marke su bile nazubljene 14¼:14 i kataloški su (po njemačkom katalogu Michel) numerisane sa brojevima 668-670. Marke u upotrebi prije tog perioda su bile sa imenom Jugozapadna Afrika (South West Africa i Suidwes Afrika) 


== Također pogledajte ==
Njemačka jugozapadna Afrika
Spisak nacionalnih parkova u Namibiji


== Vanjski linkovi ==
Namibija u UCB Libraries GovPubs
Ključne pokazatelji razvoja za Namibiju na International Futures
Portal Vlade Namibije
Politehnički univerzitet Namibije
Nacionalni park Etosha


== Reference ==