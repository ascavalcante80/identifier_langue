টি হাড় পাওয়া যায়, যেটি পরবর্তীকালে মেগালোসরাসের একটি উরুর হাড় বলে প্রমাণিত হয়েছে। হাড়টি পাওয়ার পর অক্সফোর্ড বিশ্ববিদ্যালয়ের রসায়নের অধ্যাপক এবং আশমোলিয়ান মিউজিয়ামের প্রথম কিউরেটর রবার্ট প্লটের কাছে পাঠানো হয়। তিনি ১৬৭৭ খ্রিঃ প্রকাশিত তাঁর বই ন্যাচারাল হিস্ট্রি অফ অক্সফোর্ডশায়ার-এ এটির বিস্তারিত বর্ণনা দেন। তিনি সঠিকভাবে অনুমান করেন যে হাড়টি প্রকৃতপক্ষে কোনো বড় আয়তনের প্রাণীর উরুর হাড়ের নিম্নাংশ, এবং এ-ও বলেন যে বর্তমানে জ্ঞাত কোনো প্রজাতির পক্ষে এটির আয়তন বড্ড বেশি। তাই তিনি সিদ্ধান্ত করেন যে এটি আসলে বাইবেলে বর্ণিত দৈত্যাকার মানুষদের কারো পায়ের হাড়। ১৬৯৯ খ্রিঃ স্যার আইজাক নিউটনের বন্ধু এডওয়ার্ড লুইড, অক্সফোর্ডশায়ারের উইটনির নিকটে ক্যাসওয়েলে প্রাপ্ত একটি সরোপডের দাঁতের "রুটেলাম ইমপ্লিকেটাম" নাম দিয়ে যে নিবন্ধটি প্রকাশ করেন সেটিকে ডাইনোসর সংক্রান্ত প্রথম বৈজ্ঞানিক দৃষ্টিভঙ্গী থেকে লেখা নিবন্ধ বলা যেতে পারে।

১৮১৫ থেকে ১৮২৪ এর মধ্যে অক্সফোর্ড বিশ্ববিদ্যালয়ের ভূতত্ত্বের অধ্যাপক রেভারেন্ড উইলিয়াম বাকল্যান্ড মেগালোসরাসের আরও হাড় সংগ্রহ করে কোনো বৈজ্ঞানিক পত্রিকায় প্রথম কোনো ডাইনোসরের বিবরণ দেওয়ার কৃতিত্ব অর্জন করেন। এর পরে প্রাপ্ত ডাইনোসর ছিল ইগুয়ানোডন। ১৮২২ খ্রিঃ এর অবশেষ খুঁজে পেয়েছিলেন ম্যারি অ্যান ম্যান্টেল, ইংরেজ ভূতত্ত্ববিদ গিডিয়ন ম্যান্টেলের স্ত্রী। গিডিয়ন ম্যান্টেল এই জীবাশ্ম এবং আধুনিক ইগুয়ানার হাড়ের মধ্যে সাদৃশ্য খুঁজে পান। তাঁর অনুসন্ধানের ফল ১৮২৫ খ্রিঃ প্রকাশিত হয়।
এই সমস্ত "বৃহৎ সরীসৃপ জীবাশ্ম" সংক্রান্ত গবেষণা শীঘ্রই ইউরোপীয় ও আমেরিকান বিজ্ঞানীদের কাছে চিত্তাকর্ষক হয়ে দাঁড়ায়, আর ১৮৪২ খ্রিঃ ইংরেজ পুরাজীববিদ রিচার্ড ওয়েন 'ডাইনোসর কথাটির প্রচলন করেন। তিনি লক্ষ্য করেন যে তখনও পর্যন্ত উদ্ধার করা তিনটি প্রজাতির জীবাশ্ম, যথা ইগুয়ানোডন, মেগালোসরাস ও হাইলিয়সরাস-এর একাধিক সাধারণ বৈশিষ্ট্য রয়েছে এবং সেই সূত্রে তাদের একটি নির্দিষ্ট শ্রেণীবিন্যাসগত বিভাগের আওতায় আনার ব্যবস্থা করেন। রাণী ভিক্টোরিয়ার স্বামী রাজকুমার অ্যালবার্টের পৃষ্ঠপোষকতায় ওয়েন লন্ডনের দক্ষিণ কেনসিংটনে ন্যাচারাল হিস্ট্রি মিউজিয়াম প্রতিষ্ঠা করেন। প্রাথমিকভাবে এই জাদুঘর নির্মাণের উদ্দেশ্য ছিল ডাইনোসর জীবাশ্ম ও অন্যান্য জীববিদ্যা ও ভূতত্ত্ব সংক্রান্ত দ্রষ্টব্যের প্রদর্শনের ব্যবস্থা করা।
১৮৫৮ খ্রিঃ বিজ্ঞানী ফুল্কের তত্ত্বাবধানে নিউ জার্সির হ্যাডনফীল্ড শহরের মার্ল থেকে প্রথম আমেরিকান ডাইনোসর আবিষ্কৃত হয়। সে'দেশের অন্যত্র তার আগে ডাইনোসর জীবাশ্ম পাওয়া গেলেও সেগুলোর সম্বন্ধে সঠিক ধারণা গড়ে ওঠেনি। এই প্রজাতিটির নাম দেওয়া হয় হ্যাড্রোসরাস ফাউলকিয়াই। এই আবিষ্কারটির গুরুত্ব অনেক, কারণ এটি ডাইনোসরদের প্রাপ্ত প্রথম সম্পূর্ণ কংকালগুলোর মধ্যে অন্যতম,আর এটা থেকে পরিষ্কার বোঝা গিয়েছিল যে জীবিত অবস্থায় প্রাণীটি ছিল দ্বিপদ। এর আগে পর্যন্ত বিজ্ঞানীরা মনে করতেন ডাইনোসরেরা অন্যান্য সরীসৃপদের মতোই চার পায়ে হাঁটত। ফুল্কের আবিষ্কার মার্কিন যুক্তরাষ্ট্রে ডাইনোসর নিয়ে উন্মাদনার সৃষ্টি করে।

ডাইনোসর উন্মাদনার চূড়ান্ত উদাহরণ হল দুই বিজ্ঞানী এডওয়ার্ড ড্রিঙ্কার কোপ এবং অথনিয়েল চার্লস মার্শের তিন দশক ব্যাপী গবেষণার লড়াই, যা বর্তমানে জীবাশ্ম যুদ্ধ বা "অস্থিযুদ্ধ" নামে খ্যাত। এঁরা দু'জনেই সবচেয়ে বেশি সংখ্যায় নতুন ডাইনোসর আবিষ্কারের কৃতিত্বের দাবীদার হতে চাইতেন। এঁদের প্রতিদ্বন্দ্বিতার সূত্রপাত হয় খুব সম্ভবত মার্শের লেখা একটি নিবন্ধের মাধ্যমে, যেখানে মার্শ দেখান যে কোপ একটি ইলাসমোসরাস-এর কংকালের ভুল পুনর্নির্মাণ করেছেন; কোপ ঐ প্লিসিওসরটির মাথা তার লেজের জায়গায় বসিয়েছিলেন। ত্রিশ বছর ধরে চলার পর ১৮৯৭ খ্রিঃ কোপের মৃত্যুর মাধ্যমে জীবাশ্ম যুদ্ধ শেষ হয়। মৃত্যুকালে কোপ তাঁর সঞ্চয়ের সম্পূর্ণ অংশ ডাইনোসর শিকারে নিয়োজিত করে দিয়েছিলেন। মার্শ এই যুদ্ধ 'জেতেন' মূলত মার্কিন ভূতাত্ত্বিক সর্বেক্ষণের সাথে তাঁর একটি চুক্তি হয়ে থাকার কারণে; এর ফলে তাঁর গবেষণা ও অনুসন্ধানে অর্থের বরাদ্দ নিয়মিত ছিল। দুঃখের বিষয় এই যে, এঁদের দু'জনের অনুঃসৃত পদ্ধতির ত্রুটির জন্য অনেক ডাইনোসর নমুনা ক্ষতিগ্রস্ত হয়েছিল; যেমন, তাঁদের দল অনেক সময় পাহাড় থেকে নমুনা উদ্ধার করতে ডায়নামাইট ব্যবহার করত (আধুনিক কালে পুরাজীববিদরা ভুলেও এ'কাজ করেন না)। অবশ্য পদ্ধতিগত ত্রুটি সত্ত্বেও পুরাজীববিদ্যায় কোপ ও মার্শের অবদান বিপুল; মার্শ ডাইনোসরদের ৮৬টি নতুন প্রজাতি আবিষ্কার করেন এবং কোপ আবিষ্কার করেন ৫৬টি, অর্থাৎ সর্বমোট ১৪২ টি নতুন প্রজাতি এই দুই বিজ্ঞানীর চেষ্টায় আবিষ্কৃত হয়। কোপের সংগ্রহ বর্তমানে নিউ ইয়র্কের আমেরিকান মিউজিয়াম অফ ন্যাচারাল হিস্ট্রি-তে সংরক্ষিত আছে, আর মার্শের আবিষ্কারগুলো রক্ষিত আছে ইয়েল বিশ্ববিদ্যালয়ের পীবডি মিউজিয়াম অফ ন্যাচারাল হিস্ট্রি-তে।
১৮৯৭ খ্রিঃ এর পর অ্যান্টার্কটিকা সমেত সারা পৃথিবী জুড়ে ডাইনোসরের জীবাশ্মের খোঁজ শুরু হয়। প্রথম আবিষ্কৃত দক্ষিণ মেরু ডাইনোসর হল অন্যতম অ্যাঙ্কিলোসরিড অ্যান্টার্কটোপেল্টা অলিভেরোই। এর জীবাশ্ম পাওয়া গিয়েছিল ১৯৮৬ খ্রিঃ জেম্‌স রস দ্বীপ থেকে, যদিও প্রথম দক্ষিণ মেরু মহাদেশীয় ডাইনোসর প্রজাতি হিসেবে কোনো বৈজ্ঞানিক পত্রিকায় প্রথম বর্ণনা দেওয়া হয় থেরোপড ক্রায়োলোফোসরাস এলিয়টির, ১৯৯৪ খ্রিঃ।
বর্তমানে জ্ঞাত ডাইনোসর জীবাশ্মের 'হটস্পট', অর্থাৎ অত্যধিক সংখ্যায় সংরক্ষিত জীবাশ্ম পাওয়া যায় এমন অঞ্চল, হল দক্ষিণ আমেরিকার দক্ষিণাঞ্চল (বিশেষত আর্জেন্টিনা) এবং চীন। চীন দেশ থেকে অনেক সংখ্যক বিরল প্রজাতির পালকযুক্ত ডাইনোসর-এর সন্ধান পাওয়া গেছে; প্রধানত জীবাশ্মক্ষেত্রগুলোর সুবিধেজনক ভূমিরূপের কারণে আর প্রাচীনকালে এই অঞ্চলের শুষ্ক জলবায়ুর কারণে, যা জীবাশ্মীভবনের অনুকূল ছিল।


=== "ডাইনোসর নবজাগরণ" ===

১৯৭০ এর দশক থেকে এখনও পর্যন্ত ডাইনোসর সংক্রান্ত গবেষণার জগতে উৎসাহ ও নৈপুণ্যের প্রাবল্য দেখা যাচ্ছে। এই পরিবর্তনের সূত্রপাত হয়েছিল জন অস্ট্রমের ডাইনোনিকাস আবিষ্কারের দ্বারা। এই ডাইনোসরটি যে জীবৎকালে অতিমাত্রায় সক্রিয় এবং খুব সম্ভবত উষ্ণশোণিত ছিল, তা বিজ্ঞানীরা এর আবিষ্কারের সময়ই অনুমান করেছিলেন। ফলে ডাইনোসরদের অনুষ্ণশোণিত মনে করার ধারণাটা বাতিল হয়ে যায়। পুরাজীববিদ্যার মেরুদন্ডী সংক্রান্ত শাখাটি এই আবিষ্কারের ফলে প্রবলভাবে আলোড়িত হয় এবং বর্তমানে এটি বিজ্ঞান হিসেবে আন্তর্জাতিক মহলের মনোযোগ আকর্ষণ করেছে। ভারত, দক্ষিণ আমেরিকা, মাদাগাস্কার, অ্যান্টার্কটিকা ও বিশেষ করে চীন প্রভৃতি ইতঃপূর্বে খনন না করা অনেক অঞ্চল থেকে গুরুত্বপূর্ণ বহু ডাইনোসর আবিষ্কৃত হয়েছে ও এখনও হয়ে চলেছে। চীনে প্রাপ্ত পালকযুক্ত ডাইনোসরেরা পাখি ও ডাইনোসরের বিবর্তনীয় যোগসূত্রের জোরালো প্রমাণ হিসেবে উঠে এসেছে। বিভিন্ন জীবগোষ্ঠীর পারস্পরিক সম্পর্ককে যা অত্যাধুনিক পদ্ধতি অবলম্বন করে বিচার করে, সেই ক্ল্যাডিস্টিক্স বিদ্যার বহুল প্রয়োগের ফলে ডাইনোসরেদের শ্রেণীবিন্যাসের সুবিধে হয়েছে অনেক। জীবাশ্ম প্রমাণ প্রায়শই অসম্পূর্ণ থেকে যায় বলে বিভিন্ন ডাইনোসর গোষ্ঠীর বিবর্তনের প্রবাহ নির্ণয়ের ক্ষেত্রে ক্ল্যাডিস্টিক্সের সাহায্য নেওয়া হয়।


=== কোমল কলাতন্ত্র ও ডিএনএ ===
জীবাশ্মীভূত ডাইনোসরের দেহে কোমল কলাতন্ত্রের অবস্থানের অন্যতম উৎকৃষ্ট নমুনা পাওয়া গেছে ইতালির পিয়েত্রারোজায়। ১৯৯৮ খ্রিঃ নিবন্ধীকৃত এই আবিষ্কারটি অন্যতম সিলুরোসর সিপিওনিক্স স্যাম্‌নিটিকাস প্রজাতির একটি ক্ষুদ্র ও অপ্রাপ্তবয়স্ক সদস্যের। নমুনাটিতে ক্ষুদ্রান্ত্র, কোলন, যকৃৎ, পেশি ও শ্বাসনালীর অংশবিশেষ সংরক্ষিত ছিল।
সায়েন্স পত্রিকার ২০০৫ খ্রিঃ মার্চ মাসে প্রকাশিত সংখ্যায় পুরাজীববিদ মেরি হিগবি শোয়াইৎজার এবং তাঁর দল একটি ৬ কোটি ৮০ লক্ষ বছর পুরোনো টির‍্যানোসরাস রেক্সের পায়ের হাড়ে নমনীয় পদার্থের চিহ্ন প্রাপ্তির কথা ঘোষণা করেন, যে পদার্থ প্রকৃত কোমল কলাতন্ত্রের অবশেষরূপে নির্দিষ্ট করা হয়েছে। হাড়টি পাওয়া গিয়েছিল মন্টানার হেল ক্রিক প্রস্তরক্ষেত্র থেকে, এবং উক্ত বিজ্ঞানীরা নমুনাটি পাওয়ার পর সিদ্ধান্তে উপনীত হওয়ার আগে তাতে জলসঞ্চার করেন।
জীবাশ্মীভূত হাড়টির মজ্জাগহ্বর থেকে প্রথমে কয়েক সপ্তাহ ধরে খনিজ পদার্থ নিষ্কাশন করা হয়। এই পদ্ধতির নাম 'ডি-মিনারেলাইজেশন'। এর পর শোয়াইৎজার তার মধ্যে রক্তবাহ, অস্থি ধাত্র এবং যোগ কলা (অস্থি তন্তু) প্রভৃতির সুসংরক্ষিত অবশেষ দেখতে পান। অণুবীক্ষণ যন্ত্রের তলায় পুঙ্খানুপুঙ্খ অনুসন্ধানের পর দেখা গেছে আলোচ্য ডাইনোসর হাড়টি এমনকি কোশীয় স্তরেও বিভিন্ন সূক্ষ্ম গঠন অবিকৃত রেখে দিয়েছে! এই কোশীয় উপাদানগুলোর প্রকৃতি ও গঠনপদ্ধতি এখনও যথাযথভাবে নির্ণয় করা হয়নি; তাই শোয়াইৎজারের গবেষণার পূর্ণ অভিঘাত সম্পর্কে এখনও নিশ্চিত হওয়া যায়নি। এই গবেষণা এখনও জারি আছে।
২০০৯ খ্রিঃ শোয়াইৎজার ও তাঁর দল সতর্ক গবেষণার পর ঘোষণা করেন যে অন্যান্য বেশ কিছু নমুনায় তাঁরা অনুরূপ অবস্থা লক্ষ করেছেন। এগুলোর মধ্যে ছিল মন্টানারই জুডিথ নদী প্রস্তরক্ষেত্র থেকে প্রাপ্ত একটি হ্যাড্রোসরিড ও একটি ব্র্যাকিলোফোসরাস ক্যানাডেনসিস। এই নমুনাগুলোয় আরও সূক্ষ্ম কলাকোশের সংরক্ষণের চিহ্ন রয়েছে; এমনকি নিউক্লিয়াসের চিহ্নযুক্ত অবিকৃত অস্থিকোশ ও লোহিত রক্তকণিকা পর্যন্ত। এছাড়া নমুনাগুলোয় পাওয়া গেছে কোলাজেন, যা প্রথম প্রাপ্ত টির‍্যানোসরাসটির দেহেও ছিল। প্রাণীদেহের কোলাজেনের প্রকৃতি তার ডিএনএ অনুযায়ী পরিবর্তিত হয় এবং এই সমস্ত ডাইনোসরের কোলাজেনের প্রকৃতি আধুনিক মুরগি ও উটপাখির কোলাজেনের অনুরূপ।
জীবাশ্মীভূত ডাইনোসরের দেহ থেকে সফলভাবে প্রাচীন ডিএনএ নিষ্কাশনের প্রচেষ্টার খবর পাওয়া গেছে দু'বার, কিন্তু এগুলোর সত্যতা যাচাই করা হয়নি। যদিও পাখি, সরীসৃপ প্রভৃতি আধুনিক প্রজাতিদের জিন বিন্যাসের সাথে তুলনা করে বিশ্লেষণাত্মক জাতিজনি পুনর্গঠনের সময় একটি আনুমানিক ডাইনোসরের দেহের একটি আনুমানিক সক্রিয় পেপটাইড সম্পর্কে ধারণা করা হয়েছে। এছাড়া অনেক ডাইনোসর নমুনায় হিমোগ্লোবিন সমেত অনেক প্রোটিনের সন্ধান পাওয়ার খবর এসেছে।


== মানুষের সংস্কৃতিতে উপস্থাপনা ==

মানুষের নিরিখে অনেক ডাইনোসরই ছিল অদ্ভুত আকারবিশিষ্ট বিশাল আয়তনের প্রাণী। স্বাভাবিকভাবেই তারা আবিষ্কারের সময় থেকে জনমানসে প্রবল সাড়া ফেলে বর্তমানে সংস্কৃতির একটি অবিচ্ছেদ্য অঙ্গে পরিণত হয়েছে। 'ডাইনোসর' শব্দটি যে নিত্যদিনে ক্রমশ ব্যবহার্য হয়ে উঠছে, এই ঘটনাই প্রাণীগুলোর সাংস্কৃতিক গুরুত্ব নির্দেশ করে। সাধারণত যে সমস্ত জিনিস বা বিষয় খাপছাড়া রকম বিরাট, বর্তমানে যার প্রচলন আর নেই বা যেগুলো খুব তাড়াতাড়ি লোপাট হয়ে যাবে বলে ধরে নেওয়া হয় তাদের নির্দেশ করতে 'ডাইনোসর' কথাটা ব্যবহৃত হচ্ছে।
ডাইনোসর সম্বন্ধে জনসাধারণের মনে উন্মাদনার প্রথম সঞ্চার ঘটে ভিক্টোরীয় ইংল্যান্ডে। ঐ যুগ চলাকালীন ১৮৫৪ খ্রিঃ অর্থাৎ ডাইনোসর জীবাশ্মসমূহের প্রথম বৈজ্ঞানিক বর্ণনার তিন দশক বাদে লন্ডনের ক্রিস্টাল প্যালেস পার্কের বিখ্যাত ডাইনোসর ভাস্কর্যগুলো জনসাধারণের দর্শনের জন্য উন্মোচিত হয়। ক্রিস্টাল প্যালেস ডাইনোসরেরা অল্প সময়ের মধ্যেই এত জনপ্রিয় হয়ে ওঠে যে ছোট ছোট অনুকৃতির চাহিদা অনুমান করে ডাইনোসর পুতুলের জমজমাট ব্যবসা শুরু হয়ে যায়। পরবর্তী দশকগুলোতে পৃথিবীর নানা জায়গায় জাদুঘরসমূহে ডাইনোসর সংক্রান্ত জমকালো বিভাগ প্রতিষ্ঠা করে তাদের অবশেষ ও অনুকৃতি ইত্যাদির প্রদর্শনীর ব্যবস্থা করা হয়; ফলে পরবর্তী প্রজন্মের সদস্যেরা যাতে প্রাণীগুলোর সাথে বেশ চমকপ্রদভাবে পরিচিত হতে পারে, সেই ব্যবস্থা পাকা হয়ে ওঠে। উল্টোদিক থেকে ডাইনোসরদের জনপ্রিয়তাও যে তাদের সম্পর্কে বৈজ্ঞানিক আবিষ্কারের একটি গুরুত্বপূর্ণ চালিকাশক্তি সে'কথা অস্বীকার করা যায় না। বেশ কিছু নমুনার আবিষ্কারের পিছনে এই জনপ্রিয়তার প্রত্যক্ষ বা পরোক্ষ সংযোগ আছে। যেমন, ১৮৮০-৯০ এর দশক নাগাদ মার্কিন যুক্তরাষ্ট্রের বিভিন্ন জাদুঘর তাদের ডাইনোসর সংগ্রহ বাড়ানোর তাগিদে বিজ্ঞানী কোপ ও মার্শের জীবাশ্ম যুদ্ধে মদত দিয়েছিল। গোটা প্রক্রিয়াটা ডাইনোসর গবেষণার জগতের প্রভূত উপকার সাধন করেছিল।
ডাইনোসরদের জনপ্রিয়তা সাহিত্য, চলচ্চিত্র এবং অন্যান্য গণমাধ্যমে তাদের প্রবেশ নিশ্চিত করেছে। ১৮৫২ খ্রিঃ চার্লস ডিকেন্স তাঁর উপন্যাস ব্লিক হাউসে একবার আলগোছে ডাইনোসরদের উল্লেখ করেছিলেন। এর পর একাধিক গল্পে তারা অনেক বেশি গুরুত্বপূর্ণ ভূমিকা নিয়েছে। জুল ভার্নের ১৮৬৪ খ্রিঃ প্রকাশিত উপন্যাস জার্নি টু দ্য সেন্টার অফ দ্য আর্থ, স্যার আর্থার কোনান ডয়েলের ১৯১২ খ্রিঃ প্রকাশিত বই দ্য লস্ট ওয়ার্ল্ড, ১৯৩৩ খ্রিঃ এর বিখ্যাত চলচ্চিত্র কিং কং, ১৯৫৪ খ্রিঃ মুক্তিপ্রাপ্ত গডজিলা ও তার অজস্র অনুসারী চলচ্চিত্র (সিকোয়েল), ১৯৯০ খ্রিঃ মাইকেল ক্রিকটনের লেখা কালজয়ী উপন্যাস জুরাসিক পার্ক এবং তার ভিত্তিতে নির্মিত ১৯৯৩ খ্রিঃ মুক্তিপ্রাপ্ত চলচ্চিত্রটি — এগুলো হল ডাইনোসরদের উল্লেখযোগ্য কাল্পনিক পুনর্নির্মাণের মধ্যে মাত্র কয়েকটা। বিজ্ঞান বিষয়ক নিবন্ধের লেখক পুরাজীববিদ ও অন্যান্য বিজ্ঞানী বা বিজ্ঞানানুরাগী ব্যক্তিরা প্রায়ই বিজ্ঞানের বিভিন্ন নিয়ম সম্বন্ধে সাধারণ মানুষকে সচেতন করার জন্য ডাইনোসরদের একটি উপায় হিসেবে ব্যবহার করে থাকেন, অর্থাৎ জনপ্রিয় কোনো বিষয় নিয়ে কথা বললে জনগণ সেটা মনোযোগ দিয়ে শুনবে — এটা হল অনুসিদ্ধান্ত। বিজ্ঞাপনের জগতে ডাইনোসরেরা প্রায়ই আবির্ভূত হয়। অনেক কোম্পানি নানা ক্ষেত্রে তাদের প্রতীক হিসেবে ব্যবহার করে থাকে; হয় তাদের নিজেদের পণ্যকে উৎকৃষ্ট বোঝাতে বা তাদের প্রতিদ্বন্দ্বীদের অলস, মূর্খ বা প্রাচীনপন্থী প্রতিপন্ন করতে।


== আরও দেখুন ==
ডাইনোসরের শ্রেণিবিন্যাস
জীবাশ্ম
ডাইনোসরদের তালিকা
জীবাশ্ম স্থানসমূহের তালিকা
প্রাগৈতিহাসিক জীবন
প্রাগৈতিহাসিক সরীসৃপ


== পাদটীকা এবং তথ্যসূত্র ==


== আরও পড়ুন ==
রবার্ট টি. বাকের (১৯৮৬)। The Dinosaur Heresies: New Theories Unlocking the Mystery of the Dinosaurs and Their Extinction। নিউ ইয়র্ক। আইএসবিএন 0-688-04287-2। 
হল্টজ্, থমাস অর. জুনিয়র (২০০৭)। Dinosaurs: The Most Complete, Up-to-Date Encyclopedia for Dinosaur Lovers of All Ages। নিউ ইয়র্ক: র‌্যান্ডম হাউস। আইএসবিএন 978-0-375-82419-7। 
পল, গ্রেগরি এস. (২০০০)। The Scientific American Book of Dinosaurs। সেন্ট মার্টিন'স্ প্রেস। আইএসবিএন 0-312-26226-4। 
পল, গ্রেগরি এস. (২০০২)। Dinosaurs of the Air: The Evolution and Loss of Flight in Dinosaurs and Birds। বাল্টিমোর: জনস হপকিন্স ইউনিভার্সিটি প্রেস। আইএসবিএন 0-8018-6763-0। 
স্টার্নবার্গ, সি. এম. (১৯৬৬). কানাডিয়ান ডাইনোসর, Geological Series, no. 54. Second ed. [Ottawa]: National Museum of Canada. 28 p., amply ill.
Stewart, Tabori & Chang (১৯৯৭)। The Humongous Book of Dinosaurs। নিউ ইয়র্ক, স্টুয়ার্ট। আইএসবিএন 1-55670-596-4। 
Zhou, Z. (২০০৪)। "The origin and early evolution of birds: discoveries, disputes, and perspectives from fossil evidence"। Naturwissenschaften ৯১ (১০): ৪৫৫–৪৭১। ডিওআই:10.1007/s00114-004-0570-4। পিএমআইডি 15365634। বিবকোড:2004NW.....91..455Z। 


== বহিঃসংযোগ ==

সাধারণ
DinoDatabase.com | Hundreds of dinosaurs and dinosaur related topics
চিত্র
The Science and Art of Gregory S. Paul Influential paleontologist's anatomy art and paintings
Skeletal Drawing Professional restorations of numerous dinosaurs, and discussions of dinosaur anatomy.
ভিডিও
BBC Nature:Watch dinosaurs brought to life and get experts' interpretations with videos from BBC programmes including Walking with Dinosaurs
BBC Explainer - Dinosaurs:Dinosaurs - a complete history in 4 minutes, animation
জনপ্রিয়
Dinosaurs & other extinct creatures: From the Natural History Museum, a well illustrated dinosaur directory.
Dinosaurnews (www.dinosaurnews.org) The dinosaur-related headlines from around the world. Recent news on dinosaurs, including finds and discoveries, and many links.
Dinosauria From UC Berkeley Museum of Paleontology Detailed information – scroll down for menu.
LiveScience.com All about dinosaurs, with current featured articles.
Zoom Dinosaurs (www.enchantedlearning.com) From Enchanted Learning. Kids' site, info pages and stats, theories, history.
Dinosaur genus list contains data tables on nearly every published Mesozoic dinosaur genus as of January 2011.
LiveScience.com Giant Dinosaurs Get Downsized by LiveScience, June 21, 2009
প্রযুক্তিগত
Palaeontologia Electronica From Coquina Press. Online technical journal.
Dinobase A searchable dinosaur database, from the University of Bristol, with dinosaur lists, classification, pictures, and more.
DinoData (www.dinodata.org) Technical site, essays, classification, anatomy.
Thescelosaurus! By Justin Tweet. Includes a cladogram and small essays on each relevant genera and species.