ek értékesebb, fontosabb alkotórésze az embernek. Ezeket a feltételezéseket figyelembe véve, Ágoston a következőképpen határozta meg az embert: az ember eszes lélek, amely halandó és földi testet használ. A lélekről azt állította, hogy más mint tevékenységei. Birtokolja tevékenységeit, de nem azonos velük hanem inkább aktusaink belül maradó és vezérlő elveként aktusai fölött áll. A lélek anyagtalan szellemi valóság. Anyagtalanságát legfőképp az bizonyítja, hogy olyan valóságokat is képes megragadni, melyek nem anyagi természetűek.
Az emberek létrejöttét Ágoston azzal magyarázta, hogy Isten az emberek testét észcsírák (logoi szpermatikoi) formájában elhelyezte az anyagban. Mikor az észcsírák programjának megfelelően kialakult az emberi test, akkor a valószínűleg addig ugyancsak csíra formájában létező lélek egyesült a testtel. Az emberek utódainak létrejöttét Ágoston a generacionalizmus elvével magyarázta: Isten az első ember lelkében csíraszerűen elültette valamennyi utód lelkét is. Bár a lélek keletkezik, azaz nem öröktől fogva való, Ágoston azt állította, hogy keletkezését követően örökéletű lesz.
Ágoston az embert társadalmi lénynek írta le, akiket valamilyen társadalmi kötelék fűz egybe. Úgy gondolta, hogy az állam intézménye az ember természetében és természetes törekvéseiben van. A jó és igazságos államról pedig úgy gondolta, hogy csak akkor jöhet létre, ha az állam alárendelődik az egyháznak.
Ágoston társadalomfilozófiája két államra osztotta a mindenkori társadalmakat: az emberek vagy a Babilonnal jelképezett földi városba (civitas terrena), vagy a Jeruzsálemmel szimbolizált égi városba (civitas coelestis) tartoznak. A földi város az ördög állama, az égi város pedig Isten állama.


=== Szent Ágoston erkölcsfilozófiájaSzerkesztés ===

Ágoston szerint az emberek tudatában vannak az alapvető erkölcsi követelményeknek és eszményeknek. Az erkölcsi törvények íratlan törvények, melyek az ember lelkébe vannak vésve.
Ágoston etikája annyiban megegyezik a görög felfogással, hogy az erkölcsös élet célját a boldogságban (eudaimonia) látta. Ám szerinte az embert egyedül Isten képes boldoggá tenni, azaz a változatlan jóhoz való ragaszkodásban érheti el a tökéletes boldogságot.
Azt, hogy mégis létezik bűn a világban, Ágoston az ember szabad akaratával magyarázta: az embernek megvan a lehetősége, hogy elforduljon a jótól, és a rosszat válassza.


=== Tanítása az időrőlSzerkesztés ===

Szent Ágoston egyik leghíresebb elemzése az idő problematikájával kapcsolatos. Erről a Vallomások (Confessiones) XI. könyvében olvashatunk. Ebben nemcsak a tudatnak az időtapasztalatot konstituáló tevékenységét (memória) tárja fel, hanem az embernek mint időbeli lénynek a létállapotáról alapvetően mint az örök igazsággal kapcsolatban állóról elmélkedik. Ezen a ponton elfordult az addigi időelemzésektől, figyelmét a belső időtudat dimenziója fele irányította. Amennyiben az időt, mint valamilyen objektíven adottat szemléljük, kitűnik, hogy elkülönülő időpontokra esik szét. Ez azért van, mert a múlt már nincs, a jövő még nincs, a jelen pedig nem más mint egy parányi pont a múltnak a jövőbe való fordulása. Ebből látható, mondta Ágoston, hogy az időt nem illeti meg a lét fogalma.
Az, hogy mégis tapasztaljuk az időt, tudomásunk van róla, rendelkezünk az idő mértékével, azért lehetséges, mert az emberi elme rendelkezik azzal a képességgel, hogy azokat a nyomokat, amelyeket a futó érzéki benyomások hátrahagytak, mint képeket megőrizze, és ezzel időtartamot kölcsönözzön nekik. Így időről, csak mint jelen a múltról, jelen a jelenről és jelen a jövőről beszélhetünk. Ez a három idődimenzió pedig kizárólag az ember lelkében található meg, azaz lélekben mérjük az időt. Az emlékezés: jelen a múltról, a szemlélet: jelen a jelenről, a várakozás: jelen a jövőről. Az idő problémájának kulcsa tehát az emlékezet megjelenítő tevékenységében és elvárásainkban van.


== Hatása az utókorraSzerkesztés ==
Szent Ágoston intellektuális hagyatékának számos eleme máig elevenen él a keresztény teológiában és bölcseletben: ilyen platonizmusa, a kegyelemről való tanítása, az isteni eleve elrendelés felé hajló véleménye, Istent a Jóval és a Széppel összekapcsoló eszméje. Az antikvitás végén ő fektette le a „keresztény filozófia” alapjait, s ezzel a középkori gondolkodás úttörőjévé vált. De számos újkori gondolkodót, többek között Descartes-ot is, az ő munkássága ihletett meg.


== Magyarul megjelent műveiSzerkesztés ==

Kecskés Pál: Szent Ágoston breviárium, Szent István Társulat, Budapest, 1960, 480 p
Szent Ágoston: Vallomások (Confessiones). ford. Városi István, Gondolat kiadó, Bp. 1987,
Szent Ágoston: A Szentháromságról (De Trinitate). ford. Gál Ferenc, Szent István Társulat, Bp. 1985
Szent Ágoston: A Boldog Életről (De Beata Vita). In: Fiatalkori párbeszédek, ford. Sarbak Gábor, Szent István Társulat, Bp. 1986
Szent Ágoston: Beszélgetés Önmagammal (Soliloquia). In: Fiatalkori Párbeszédek, ford. Ladocsi Gáspár, Szent István Társulat, Bp. 1986
Szent Ágoston: A Rendről, (De Ordine). In: Fiatalkori Párbeszédek, ford. Vanyó László, Szent István Társulat, Bp. 1986
Szent Ágoston: A Szabad Akaratról, (De Libero Arbitrio). In: Fiatalkori Párbeszédek, ford. Hegyi Fábián, Szent István Társulat, Bp. 1986
Szent Ágoston: A Teremtés Könyvéről A Manicheusok Ellen, (De Genesi Contra Manichaeos). ford. Heidl György, Paulus Hungarus–Kairosz kiadó, Bp. 2002
Szent Ágoston: A Keresztény Tanításról (De Doctrina Christiana). ford. Böröczki Tamás, Paulus Hungarus-Kairosz kiadó, Bp.
Szent Ágoston: Az Isten Városáról (De Civitate Dei)
Szent Ágoston: Magyarázatok a Hitvalláshoz. ford. Heidl György, Paulus Hungarus kiadó Bp. 2002
Szent Ágoston: A Lélek Istennel Való Magányos Beszélgetéseinek Könyve. ford. Némethy Ernő, Seneca kiadó, Dunaújváros 1995
Szent Ágoston: A teremtés könyve szó szerinti értelmezésben. in: Steiger Kornél: Bevezetés a filozófiába – szöveggyűjtemény, Holnap Kiadó Bp.
A boldog életről. A szabad akaratról. Budapest, Európa Kiadó 1989
A legméltóságteljesebb Oltáriszentség megígérése. Rákospalota, Szalézi Művek 1938


== JegyzetekSzerkesztés ==


== ForrásokSzerkesztés ==
Perczel István: Isten felfoghatatlansága és leereszkedése/Ágoston Isten fogalmának forrásai.
Horváth Pál: Szent Ágoston; In. 33 híres bölcseleti mű, Móra Könyvkiadó, 1995. ISBN 963-11-7278-3
Giovanni Papini: Szent Ágoston (ford. dr. Révay József); Kairosz Kiadó. ISBN 963-9137-28-6
Szent Ágoston filozófiája; In Turay Alfréd: Filozófiatörténeti vázlatok; Szent István Társulat, Budapest. ISBN 963-360-843-0


== Az internetről elérhető Szent Ágoston művekSzerkesztés ==
Isten városáról (De civitate Dei)
Vallomások (Confessiones)
Szent Ágoston regulája
Divi Aurelii Augustini Hipponensis episcopi haereseon catalogus
Sententiae ex libris pandectarum iuris civilis decerptae


== További információkSzerkesztés ==

Ágoston kutatás Központja (német)
Szent Ágoston élete (magyar)
Pálosrend.hu
Babura László: Szent Ágoston élete
Szent Ágoston ereklyéi