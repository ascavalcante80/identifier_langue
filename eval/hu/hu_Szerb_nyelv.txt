szó: Da Slavko uzima kruške ’Slavko vegyen körtét’;
partikula: Da nisi bolesna? ’Csak nem vagy beteg?’


===== Mellékmondatok =====
A közvetett kérdést képező tárgyi mellékmondatot ugyanaz a kérdőszó vezeti be, mint az, amely a megfelelő közvetlen kérdés elején áll, belleértve az eldöntendő kérdést is: Da li ima deterdženta? ’Van-e mosószer?’ – Pitaću prodavca da li ima deterdženta ’Meg fogom kérdezni az eladótól, hogy van-e mosószer’.
A módhatározói mellékmondattal kapcsolatban megjegyzendő, hogy:
A kao što ’úgy…, ahogy’ és a kao da ’mintha’ kötőszókkal bevezetett mellékmondatok különböznek az állítmányuk cselekvésének jellegét illetően, de nem az igealak tekintetében:

Vrata treba montirati kao što je označeno na crtežu ’Az ajtót úgy kell összeszerelni, ahogy az a rajzon van előírva’ – valós cselekvés, kijelentő módú állítmány vs.
Opominje me da pada kiša, kao da ja to ne znam ’Emlékeztet arra, hogy esik az eső, mintha én nem tudnám’ – nem valós cselekvés, de ugyancsak kijelentő módú állítmány.

A főmondat és a mellékmondat cselekvései közötti arányosságot többféle szerkezettel lehet kifejezni:

– megfelelő, egymásra utaló szavak a két mondatban és a što kötőszó a mellékmondat bevezetőjeként: Što ih više opominješ, deca te sve manje slušaju ’Minél inkább szidod a gyerekeket, annál inkább nem hallgatnak rád’;
– egymásra utaló to a főmondatban és što a mellékmondatban: Što je metal topliji, to je mekši ’Minél melegebb a fém, annál puhább’;
– egymásra utaló utoliko a főmondatban és ukoliko a mellékmondatban: Ukoliko je metal topliji, utoliko je mekši.

A célhatározói mellékmondatnak több szerkezete lehetséges:
a da kötőszóval és kijelentő mód jelen idejű állítmánnyal: Odvezi kola mehaničaru da ih pogleda ’Vidd a kocsit szerelőhöz, hogy nézze meg’;
a da kötőszóval és feltételes módú állítmánnyal: Da bi situacija bila jasnija, poslužićemo se crtežom ’Hogy a helyzet világosabb legyen, rajzhoz fogunk folyamodni’;
a kako kötőszóval és feltételes módú állítmánnyal: Ostao sam u hotelu kako bih dovršio pismo ’A szállodában maradtam, hogy befejezzem a levelet’;
tagadó alakú, de nem tagadó jelentésű feltételes módú állítmánnyal, és a li partikulával: On zapali šibicu ne bi li malo ogrejao promrzle prste ’Gyufát gyújt, hogy legalább egy kicsit megmelegítse megfagyott ujjait’.
A megengedő mellékmondattal kapcsolatban megemlítendő a makar kötőszós szerkezet, amelyben az állítmány a cselekvő melléknévi igenév alakjában jelenik meg: Neću popustiti makar poginuo ’Nem fogok engedni, ha belehalok is’, Makar (i) ništa ne našli, dobro je da ispitamo teren ’Jó lesz átkutatni a terepet, ha nem is találunk semmit’.
A feltételes mellékmondat
Jelen- vagy jövőbeli lehetőség kifejezhető magyar szerkezettel analóg módon: Ako lampica svetli, mašina je ispravna ’Ha a jelzőlámpa világít, a gép rendben van’, Ukoliko se lampica ugasi, zovite me ’Amennyiben a jelzőlámpa kialszik, hívjanak’. Van az utóbbival azonos jelentésű más szerkezet is, a li partikulával: Ugasi li se lampica, zovite me.
Olyan a jelenben vagy a jövőben teljesülhető feltétel kifejezésére, amelytől függ egy cselekvés megvalósulása, megvan, mint a magyarban, a feltételes módú állítmányos mellékmondat. A kötőszó lehet ako ’ha’, ukoliko ’amennyiben’ vagy kad(a) (alapjelentése ’mikor’): Kad / Ako / Ukoliko bi bilo kiše do kraja meseca, usevi bi se mogli spasti ’Ha / Amennyiben lenne eső a hónap végéig, meg lehetne menteni a vetést’. Ha a feltétel teljesíthetetlen, a kad(a) kötőszó és feltételes módú állítmány, vagy a da kötőszó és kijelentő mód jelen idejű állítmány használatos: Kad bih bio / Da sam deset godina mlađi, predložio bih joj brak ’Ha tíz évvel fiatalabb lennék, megkérném a kezét’.
A múltban nem teljesített feltételt a da kötőszóval és kijelentő mód múlt idejű állítmánnyal fejezik ki: Da sam odgovorio i na deseto pitanje, zaradio bih milion dinara ’Ha a tizedik kérdésre is válaszoltam volna, egy millió dinárt nyertem volna’.


===== Mondattal vs. főnévi igenévvel kifejezett alárendelt cselekvés =====
A személytelen trebati ’kell’ igének alárendelt cselekvést főnévi igenévvel fejezik ki, amennyiben a cselekvő nincs meghatározva: Treba sačekati ’Várni kell’. Ha viszont a cselekvő meg van határozva, őt a da kötőszóval bevezetett alanyi mellékmondat alanya fejezi ki, az állítmánya pedig kijelentő mód jelen idejű: Treba da sačekamo ’Várnunk kell’.
Amikor egy mondatban két cselekvés van kifejezve, melyek közül az egyik alárendeltje a másiknak, és mindkettőnek ugyanaz a cselekvője, a szerb nyelv a da kötőszós tárgyi mellékmondtatot preferálja az alárendelt cselekvés kifejezésére, a horvát és más szláv nyelvekkel ellentétben, amelyek ehelyett a főnévi igenévvel kifejezett tárgyat preferálják: Marija želi da piše ’Marija írni kíván’.


== Szókincs ==
Browne 2004 szerint e munka megjelenéséig nem voltak tulajdonképpeni statisztikák a szerb szókincs összetételéről. Annyi említhető meg, hogy iskolás gyerekek írásai alapján 1983-ban végzett kutatásból az tűnik ki, hogy ezekben az írásokban a leggyakrabban használt 100 szó közül 97 örökölt szláv eredetű szó, kettő bizonytalan eredetű, a gyerekek nyelvezetéhez tartozó szó, és egy jövevényszó.


=== Örökölt szavak ===
A szerb nyelvben megtalálhatók mindenféle területhez tartozó ősszláv szavak: mati ’anya’, kći ’vki leánya’, sin ’vki fia’, noga ’láb’, nos ’orr’, nokat ’köröm’, vuk ’farkas’, zec ’nyúl’, miš ’egér’, jež ’sündisznó’, zima ’tél’, sneg ’hó’ stb.
Egyes örökölt szavak csak a szerbben és a horvátban maradtak fenn: jer ’mert’, proleće ’tavasz’, raditi ’dolgozik’, kiša ’eső’, baciti ’dob’ (ige), tražiti ’keres’. Mások megvannak más szláv nyelvekben is, de a szerbben és a horvátban más jelentésük lett: voleti ’szeret’ (< ’preferál’), jak ’erős’ (< ’miféle’), posao ’dolog, ügy’ [< ’küldött (személy)’], čuvati ’őriz’ (< ’érzékel’), vrlo ’nagyon’ (< ’erényesen’).


=== Szóalkotás ===
A szerb nyelvben a leggyakrabban utóképzővel történik a szóalkotás. Ennél kevésbé gyakori az előképzővel való és a szóösszetétel, a legritkábban alkalmazott módszer pedig a szófajváltás.


==== Szóképzés ====
Utóképző vagy/és előképző hozzáadásával, avagy utóképző elvonásával az alapszó szócsaládjához tartozó szavak keletkeznek.


===== Utóképzők =====
Utóképző hozzáadásával vagy kicserélésével alkotható:
főnév:

igéből:
– cselekvésnév: čitati ’olvas’ > čitanje ’olvasás’, odlaziti ’elmegy’ > odlazak ’elmenetel’, mrzeti ’gyűlöl’ > mržnja ’gyűlölet’, događati se ’történik’ > događaj ’esemény’, ženiti se ’nősül’ > ženidba ’nősülés’;
– cselekvőnév: pisati ’ír’ > pisac ’író’, pevati ’énekel’ > pevač ’énekes’, kuvati ’főz’ > kuvar ’szakács’;
melléknévből: star ’öreg, régi’ > starost ’öregség, régiség’, hladan ’hideg’ > hladnoća ’hideg’, dobar ’jó’ > dobrota ’jóság’, brz ’gyors’ > brzina ’gyorsaság, sebesség’;
más főnévből:
– elvont főnév: prijatelj ’barát’ > prijateljstvo ’barátság’;
– cselekvőnév: zid ’fal’ > zidar ’kőműves’, put ’út’ > putnik ’utas’;
– lakosnév: Beograd ’Belgrád > Beograđanin ’belgrádi’, Danija ’Dánia’ > Danac ’dán’;
– nőnemű főnév: lav ’oroszlán’ > lavica ’nőstény oroszlán’, bog ’isten’ > boginja ’istennő’, Srbin ’szerb (férfi)’ > Srpkinja ’szerb nő ’ (képző helyettesítése);
– kicsinyített főnév: brod ’hajó’ > brodić ’hajócska’, šuma ’erdő’ > šumica ’erdőcske’;
– nagyobbított főnév: komad ’darab’ > komadina ’nagy darab’, mačka ’macska’ > mačketina ’nagy macska’, glava ’fej’ > glavurda ’nagy fej’;

melléknév:

főnévből: zemlja ’föld’ > zemljan (határozatlan alak), zemljani (határozott alak) ’földből való’; drvo ’lemn’ > drven(i) ’fából való’, more ’tenger’ > morski ’tengeri, tengerészeti’, junak ’hős’ > junački ’hősies’, pas ’kutya’ > pasji ’kutya-’ (pl. pasji život ’kutyaélet’), dete ’gyerek’ > detetov ’gyerek vkije/vmije’;
igéből: govoriti ’beszél’ > govorljiv ’beszédes, bőbeszédű’, pisati ’ír’ > pisaći ’író-’ (pl. pisaći sto ’íróasztal’), odgovarati ’megfelel’ > odgovarajući ’megfelelő’;
határozószóból: danas ’ma’ > današnji ’mai’;

ige:

főnévből: cvet ’virág’ > cvetati ’virágzik’, boja ’szín’ > bojiti ’színez’, rat ’háború’ > ratovati se ’háborúzik’;
más szerb igéből: gurati ’tol’ > gurkati ’tologat’, kašljati ’köhög’ > kašljucati ’köhécsel’ piti ’iszik’ > pijuckati ’iszogat’, pisati ’ír’ > piskarati ’értéktelen irományokat ír’;
idegen igéből: fotografisati ’fényképez’, programirati ’programoz’.

Példa utóképzőkkel alkotott szócsaládra, melynek alapja a noć ’éjszaka’ szó, beleértve egy, már képzettből tovább képzett szót is:
noćište ’éjszakázásra való hely’
noćenje ’éjszakázás, éjszaka eltöltése’
noćni, -na, -no ’éjszakai’
noćiti ’éjszakázik’
noću ’éjszaka, éjnek idején’ (határozószó)
noćas ’a múlt éjjel’ (határozószó):

> noćašnji ’a múlt éjjeli’


===== Elvonás =====
Jellemző a szerb nyelvre főnevek alakítása igékből való elvonással. Példák: odmoriti se ’pihen’ > odmor ’pihenés’, plakati ’sír’ > plač ’sírás’, prepisati ’átír, lemásol’ > prepis ’másolat’, rasti ’nő, növekedik’ > rast ’növés, növekedés’.


===== Előképzők =====
Az ige esetében az előképzővel történő szóalkotás lehet:
csupán grammatikai, amikor az előképző nem változtatja meg az ige lexikális jelentését, csak a szemléletét;
részben grammatikai, részben lexikális (lásd fentebb Igeszemlélet);
csak lexikális.
Más szófajok esetében az előképző csak lexikális funkciójú, beleértve azt is, hogy nem okoz szófajváltást.
A legtöbb előképző elöljáróból származik, és vannak hangtani változataik is attól függően, hogy milyen hangzóval kezdődik az alapszó. Előképzővel alkotható:
főnév: vlasnik ’tulajdonos’ > suvlasnik ’tulajdonostárs’, naslov ’cím’ > podnaslov ’alcím’, biskup ’püspök’ > nadbiskup ’érsek’, znanje ’tudás’ > neznanje ’nemtudás’, straža ’őrség’ > predstraža ’előőrs’, napad ’támadás’ > protivnapad ’ellentámadás’;
melléknév:

kicsinyített: gluv ’süket’ > nagluv ’kissé süket’, velik ’nagy’ > povelik ’elég nagy’, glup ’buta’ > priglup ’kissé buta’, ćelav ’kopasz’ > proćelav ’kissé kopasz’;
nagyobbított: velik ’nagy’ > prevelik ’túl nagy’;
tagadott: zdrav ’egészséges’ > nezdrav ’egészségtelen’;
másféle: poslednji ’utolsó’ > pretposlednji ’utolsó előtti’ (a pred- [d]-jét a [p] zöngétleníti);

névmás: ko ’ki’ > neko ’valaki’, niko ’senki’ (láss több példát a Határozatlan névmások és determinánsok szakaszban);
ige: baciti ’dob’ > izbaciti ’kidob’, vezati ’köt’ > odvezati ’kiköt’, kriti ’eldug’ > pokriti ’takar’, živeti ’él’ > preživeti ’túlél’, osetiti ’érez’ > predosetiti ’előérzete van’, pasti ’esik’ > upasti ’beesik’;
határozószó: malo ’keveset’ > pomalo ’kevéskét’, retko ’ritkán’ > neretko ’nem ritkán’, mnogo ’sokat’ > premnogo ’túl sokat’.


===== Elő- és utóképzővel való szóalkotás =====
Ezzel a módszerrel egyidőben illesztenek elő- és utóképzőt a alapszóhoz. Példák:
főnévből főnév: do- ’-ig’ + koleno ’térd’ + -ica > dokolenica ’térdharisnya’;
főnévből melléknév: bez- ’nélkül’ + kraj ’vég’ + -an > beskrajan ’végtelen’;
főnévből ige: u- ’-ba(n)/-be(n)’ + običaj ’szokás’ + -iti > uobičajiti se ’szokásba megy, megszokottá válik’;
melléknévből ige: o- + zdrav ’egészséges’ + -iti > ozdraviti ’meggyógyul, meggyógyít’.


==== Szóösszetétel ====
Többnyire az összetett szó tagjait magánhangzó köti össze, gyakrabban az -o- (riba ’hal’ + lov ’vadászat’ > ribolov ’halászat’), ritkábban az -e-: oči ’szemek’ + vidan ’látható’ > očevidan ’szemmellátható, nyilvánvaló’. Máskor a két tag közvetlenül tapad egymáshoz. Ezesetben gyakrabban fordul elő, hogy az első magánhangzóra végződik (sto ’száz’ + noga ’láb’ > stonoga ’százlábú’), és ritkábbab, hogy mássalhangzóra: jedan ’egy’ + put ’út’ > jedanput ’egyszer’.
Az összetett tagok lehetnek többé vagy kevésbé összeolvadtak. Az előbbieken egyetlen hangsúly van, és egybeírják őket, például kućèvlasnik ’háztulajdonos’. Az utóbbiakban mindegyik tag megtartja hangsúlyát, és ezeket kötőjellel írják: spȍmēn-plȍča ’emléktábla’, kulturno-umetnički ’kulturális és művészeti’.
Az összetett szó alkotóelemei lehetnek:
elöljáró + elöljáró: iz ’-ból/-ből’ + među ’között’ > između ’között, közül’;
elöljáró + főnév: u ’-ba(n)/-be(n)’ + mesto ’hely’ > umesto ’helyett’;
elöljáró + határozószó: za ’-ért’ + malo ’keveset’ > zamalo ’majdhogynem’;
főnév + főnév: grad ’város’ + načelnik ’főnök’ > gradonačelnik ’polgármester’ (városé);
főnév + ige: dan ’nap’ + gubiti ’veszít’ > dangubiti ’lopja a napot’;
főnév + melléknév: krv ’vér’ + žedan ’szomjas’ > krvožedan ’vérszomjas’;
határozószó + határozószó: manje ’kevesebbet’ + više ’többet’ > manje-više ’többé-kevésbé’;
határozószó + ige: zlo ’rossz’ + upotrebiti ’használ’ > zloupotrebiti ’visszaél (vmivel)’;
határozószó + melléknév: tako ’úgy’ + zvani ’nevezett’ > takozvani ’úgynevezett’;
ige + főnév: paliti ’gyújt’ + kuća ’ház’ > palikuća ’gyújtogató’;
melléknév + melléknév: gluv ’süket’ + nem ’néma’ > gluvonem ’süketnéma’;
számnév + főnév: dva ’kettő’ + broj ’szám’ > dvobroj ’két szám egyben’ (folyóirat);
számnév + számnév: dva ’kettő’ + deset ’tíz’ > dvadeset ’húsz’.


==== Szóösszetétellel egybekötött képzés ====
Ezzel a módszerrel szóösszetétel és utóképző-hozzáadás történik egyidőben. A szó alapja, a képzőn kívül, lehet:
főnév és igető: krvopija (< krv ’vér’ + piti ’iszik’ + -a) ’vámpír’;
határozószó és főnév: malokrvan (< malo ’keveset’ + krv ’vér’ + -an) ’vérszegény’;
határozószó és igető: krivokletnik (< krivo ’ferdén’ + kleti se ’esküszik (vmire)’ + -nik) ’hazugan esküdő’;
melléknév és főnév: malograđanin (< mali ’kis’ + grad ’város’ + -anin) ’kispolgár, vidéki ember’;
névmás és főnév: ovozemaljski (< ova ’ez’ + zemlja ’föld’ + -ski) ’evilági’;
számnév és főnév: jednosmeran (< jedan ’egy’ + smer ’irány’ + -an) ’egyirányú’.
Ehhez a szóalkotási módszerhez tartoznak összetett szó + nulla utóképző típusúak is, azaz a szón elvonás ment végbe. Példák:
főnév + igető: kiša ’eső’ + braniti ’véd’ > kišobran ’esernyő’;
határozószó + igető: pravo ’helyesen’ + pisati ’ír’ > pravopis ’helyesírás’;
melléknév + főnév töve: sed ’szürke’ + kosa ’haj’ > sedokos ’ősz hajú’.


==== Szófajváltás ====
Szófajváltással például főnevek keletkeznek melléknevekből. Többségüket úgy ragozzák, mint az eredeti melléknevet.
A személyt megnevező melléknévből származó köznevek megtartják a melléknév hím- és nőnemű alakját, például dragi, -a ’kedves’, de az ugyanilyen eredetű családneveket nem egyeztetik nőnemben. Ilyenek például Crnjanski, Rački, Markov stb.
Az elvont fogalmat megnevező ilyen főnevek megtartják a melléknév semlegesnemű alakját: dobro ’a jó’, zlo ’a rossz’.
Tapadás útján melléknévi jelzők válnak főnevekké. Ezek megtartják az eredetileg őket alárendelő főnév nemét, például prava (nn.) ’egyenes’ (vonal). Idetartozik számos országnév, mivel a zemlja ’ország’ nőnemű főnévvel voltak egyeztetve melléknevekként: Mađarska ’Magyarország’, Engleska ’Anglia’ stb.
A legtöbb ige szenvedő melléknévi igenevű alakja melléknévként is használható, például az otvoren prozor ’nyitott ablak’, prodata roba ’eladott áru’, kuvano meso ’főtt hús’ szókapcsolatokban. A cselekvő melléknévi igenév ritkábban lehet melléknév, szabályszerűen akkor, amikor láthatóan megváltozott állapotot vagy tulajdonságot fejez ki: odrasla žena ’felnőtt nő’, zaspalo dete ’alvó gyerek’ (szó szerint ’elaludt gyerek’).
Határozószó lesz igen gyakran minősítő melléknevekből, beleértve olyanokat, amelyek eredetileg szenvedő melléknévi igenevek, valamint egyes -ski-re végződő melléknevekből (lásd fentebb A határozószó).
Elöljáró válik egyes határozószókból és főnevekből (lásd fentebb Az elöljárószó).


=== Jövevényszavak ===
Mint minden nyelv, a szerb is gazdagította és továbbra is gazdagítja szókincsét több nyelvből származó jövevényszavakkal. A horváthoz képest, amely sztenderdje a szóalkotást és a tükörfordítást preferálja a szókincs bővítésének eszközeiként, a szerb nyelv nyitottabb a jövevényszavak befogadására.
A legrégibb jövevényszavak a középkori görög nyelvből származnak, a Bizánci Birodalommal való kapcsolatoknak köszönhetően, és az ószláv nyelvből, mivel ezt használták a szerbek keresztelésének folyamatában. Az előbbi nyelvből egyes szavak az utóbbin keresztül kerültek a szerb nyelvbe. Közvetlenül a görögből vették át például a livada ’kaszáló, legelő’ és miris ’szag’ szavakat. Az ószlávból származnak a pričati ’mesél’ és vazduh ’levegő’ szavak, valamint a görög idol ’bálvány’ és iguman ’apát’.
Újlatin nyelvekből a középkorban kezdtek a szerbbe kerülni szavak, például a velencei siguran ’biztos’ (melléknév). Később vettek át francia szavakat is, pl. ruž ’rúzs’. A legtöbb viszonylag nem régi jövevény, és ezek nemzetközi szavak: literatura ’irodalom’, interesantan ’érdekes’, etimologija ’etimológia’, poezija ’vers, költészet’, telegram ’távirat’, geografija ’földrajz’ stb.
A török nyelv hatása a 14. században kezdődött, a török hódoltsággal egyidőben. Sok ilyen szó maradt fenn, mint például baš ’éppen’, sokak ’sétány’, ćorsokak ’zsákutca’, badava ’ingyen’, jorgovan ’orgona’ (a növény), kajsija ’barack’, valamint lexikális képzők: -luk (komšiluk ’szomszédság’), -džija (kamiondžija ’kamionsofőr’), -ana (elektrana ’villanyerőmű’).
Más viszonylag régi forrásnyelvek a német (ebből például a kuhinja ’konyha’, škoda ’kár’ és šnicla ’hússzelet’ szavak származnak), az orosz [pl. a zapeta ’vessző’ (írásjel)] és a magyar. Ebből már a középkorban átvettek olyan szavakat, mint kip ’kép’ (később ’szobor’) , herceg és varoš, majd a 18. században, amikor a szerb kultúra központja Magyarországra került, a szókincs gyarapodott például a soba, salaš ’tanya’, gazda, lopov ’tolvaj’ szavakkal.
A legújabb és jelenleg a fő jövevényszó-forrás az angol nyelv, amelyből tömegesen kerülnek szavak a szerb nyelvbe. Egyes ilyen szavak nemzetköziek, mint a prohibicija és az infrastruktura, mások nagyjából megtartották az angol hangzásukat, pl. pejsmejker ’szívritmus-szabályozó’, trening ’edzés’, mjuzikl, softver.


==== A jövevényszavak beillesztése a szerb nyelv rendszerébe ====
Majd minden jövevény főnév beilleszkedik a szerb ragozási osztályokba. Azok, amelyek eredeti nyelvükben -i-re, -u-ra vagy akármelyik hosszú magánhangzóra végződnek, belefoglalják ezt a szótőbe: tabu – tabua ’a tabu vmije’, bife – bifea ’a büfé vmije’. Az -i-re végződőek mögé a -j- kötőhang kerül: hobi – hobija ’a hobbi vmije’.
A törökben -i, -ü, -ı és -u végű szavak a szerbben -ija végződést kaptak, akár hím-, akár nőneműek, és a 2. osztályhoz tartoznak: zanatlija (hn.) ’mesterember’, ćuprija (nn.) ’híd’.
A -tio-ra végződő latin eredetű szavak esetében ez a végződés -cija lett, akár közvetlenül a latin, akár más nyelv a forrásuk: ambicija ’ambíció’, degradacija ’degradálás’.
Csak a nőket megnevező nem -a-ra végződő főnevek maradnak ragozatlanul, pl. Dolores, ledi.
Az idegen melléknevek is általában szerb végződéseket kapnak és ezek szerint ragozzák őket. Ezek fokozása is a szerb szabályok szerint történik (abdominalni ’hasi’, atomski ’atom-’, nostalgičan ’nosztalgikus, nostalgičniji ’nosztalgikusabb’, najnostalgičniji ’a legnosztalgikusabb’), de vannak kivételt képező változatlan alakú melléknevek is: bež haljina ’drapp ruha’, Njihova igra je fer ’Játékuk sportszerű’. A fokozkatóak elé a više ’többet’ határozószó kerül: više fer ’sportszerűbb’, najviše fer ’a legsportszerűbb’.
Az idegen igék úgy illeszkednek be a szerb igerendszerbe, hogy az -ira-, az -ova- vagy az -isa- szuffixum kerül a főnévi igenév -ti képzője elé: erodirati ’erodál’, paralizovati ’bénul, bénít’, eliminisati ’eltávolít, kizár’. Majd minden ilyen igének csak egy alakja van az igeszemlélet szempontjából, de vannak olyanok is, amelyek folyamatos–befejezett párokat alkotnak: provocirati ’provokál’ – isprovocirati ’kiprovokál’, komentirati – prokomentirati ’kommentál’. Egyes igék -a--val a -ti képző előtt befejezett szemléletűek (pl. startati ’startol’), mások folyamatosak (bildati ’bodybuildingezik, testépítést űz’). A -ti előtt -nu- szuffixumos idegen igék is vannak, melyek befejezett szemléletűek: blefnuti ’blöfföl’.


== Példaszöveg ==
Az Emberi Jogok Egyetemes Nyilatkozatából:
„Cвa људскa бићa рaђajу сe слoбoднa и jeднaкa у дoстojaнству и прaвимa. Oнa су oбдaрeнa рaзумoм и свeшћу, и трeбa jeдни прeмa другимa дa пoступajу у духу брaтствa.”
„Sva ljudska bića rađaju se slobodna i jednaka u dostojanstvu i pravima. Ona su obdarena razumom i svešću, i treba jedni prema drugima da postupaju u duhu bratstva.”
„Minden emberi lény szabadon születik és egyenlő méltósága és joga van. Az emberek, ésszel és lelkiismerettel bírván, egymással szemben testvéri szellemben kell hogy viseltessenek.”


== Jegyzetek ==


== Források ==
(angolul) Brown, Wayles – Alt, Theresa: A Handbook of Bosnian, Serbian, and Croatian (Bosnyák, szerb és horvát tankönyv), SEELRC, 2004 (Hozzáférés: 2015. október 22.)
(szerbül) (horvátul) Brozović, Dalibor – Ivić, Pavle: Jezik srpskohrvatski / hrvatskosrpski, hrvatski ili srpski. Izvadak iz II. izdanja Enciklopedije Jugoslavije (Szerbhorvát / horvátszerb, horvát vagy szerb nyelv. Kivonat Jugoszlávia enciklopédiájából). Zágráb. Jugoslavenski leksikografski zavod. 1988
(horvátul) Filipović, Rudolf: Anglicizmi u hrvatskom ili srpskom jeziku: porijeklo – razvoj – značenje (Anglicizmusok a szerb vagy a horvát nyelvben: eredetük, fejlődésük, jelentésük). Zágráb. JAZU, Školska knjiga. 1990
(oroszul) Ivić, Pavle: Sistema padežnyx okončanij suščestvitel'nyx v serboxorvatskom literaturnom jazyke (A főnevek esetragjainak a rendszere az irodalmi szerbhorvát nyelvben), Russkoe i slavjanskoe jazykoznanie (Orosz és szláv nyelvészet). Moszkva. Nauka. 1972. 106–121. o.
(szerbül) Klajn, Ivan: Gramatika srpskog jezika (A szerb nyelv grammatikája). Belgrád. Zavod za udžbenike i nastavna sredstva. 2005. ISBN 86-17-13188-8 (Hozzáférés: 2015. október 22.)
(franciául) Jolić, Borjanka – Ludwig, Roger: Le serbo-croate sans peine (Tanuljunk könnyen szerb-horvátul!). Chennevières. Assimil 1972
Kacziba Ágnes: A szerb nyelv. Lukács István (szerk.) A szláv civilizáció. Budapest. Bölcsész Konzorcium. 2006. ISBN 963 9704 59 8 (Hozzáférés: 2015. október 22.)
(oroszul) Krecsmer A. G. – Neveklovszkij, G.: Сербохорватский язык (A szerbhorvát nyelv). Moldovan, A. M. et al. (szerk.). Языки мира. Славянские языки (A világ nyelvei. A szláv nyelvek). Moszkva. Academia. 2005. 139–197. o. ISBN 5-874444-216-2
(szerbül) Lukić, Vera. Dečji frekvencijski rečnik (A gyerekek nyelvezetében előforduló szavak gyakorisági szótára). Belgrád. Prosveta, 1983
(franciául) Marinković, Radmila: La littérature serbe du Moyen Âge (A középkori szerb irodalom). 2013 (Hozzáférés: 2015. október 22.)
(németül) Matešić, Josip: Rückläufiges Wörterbuch des Serbokroatischen. Lieferung 1-4 = Osteuropastudien der Hochschulen des Landes Hessen. Reihe V. Giessener Beiträge zur Slavistik. Band 1. Wiesbaden. Otto Harrassowitz. 1965-67
(románul) Moldovan, Valentin – Radan, Milja N.: Gramatika srpskog jezika (Morfologija), Gramatica limbii sârbe (A szerb nyelv grammatikája. Alaktan). Temesvár. Sedona. 1996
(szerbül) (angolul) Vitas, Duško et al. The Serbian Language in the Digital Age (A szerb nyelv a digitális korszakban). Springer. META-NET White Papers Series. 2012. ISBN 978-3-642-30754-6 (Hozzáférés: 2015. október 22.)


== Kapcsolódó cikkek ==

Közép-délszláv diarendszer
Szerbhorvát nyelv
Bosnyák nyelv
Horvát nyelv
Montenegrói nyelv
A horvát és a szerb nyelv Swadesh-listája
Különbségek a horvát, a szerb, és a bosnyák nyelvek között


== Külső hivatkozások ==


=== Szerb < > angol szótárak ===
Metak (Hozzáférés: 2015. október 22.)
Korlex (Hozzáférés: 2015. október 22.)


=== Online nyelvtanulási lehetőségek ===

Serbo-Croatian basic course (Szerbhorvát alapfokú nyelvtanfolyam) (Hozzáférés: 2015. október 22.)
funkySerbian (hasznos szerb szavak, kifejezések és mondatok angol fordítással) (Hozzáférés: 2015. október 22.)
Partnerkeresés interneten keresztül való nyelvtanuláshoz (Hozzáférés: 2015. október 22.)
Serbian Lessons (szerb nyelvleckék és gyakorlatok az angol alapján) (Hozzáférés: 2015. október 22.)
Srpski Bre! (szerb nyelvleckék és gyakorlatok az angol alapján) (Hozzáférés: 2015. október 22.)