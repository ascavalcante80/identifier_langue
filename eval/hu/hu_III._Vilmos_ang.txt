, németalföldi és amerikai területek tartoztak a spanyol korona fennhatósága alá. II. Károly spanyol király képtelen volt az uralkodásra és gyermekei sem voltak; legközelebbi rokonai közé tartozott XIV. Lajos és I. Lipót német-római császár. Vilmos nem akarta, hogy bármelyikük is megszerezze a birodalmat, mert akkor az Anglia számára létfontosságú európai hatalmi egyensúly könnyen felborulhatott volna.


=== A brit trónöröklés kérdése ===
Vilmosnak nem csak a spanyol trónöröklés kérdése okozott problémát. Máriával kötött házasságából nem született gyermeke, és nem volt valószínű, hogy valaha újranősül. Mária testvére, Anna több gyermeket is szült, de mindegyik meghalt még gyermekkorában. Oldenburgi Vilmos gloucesteri herceg halálával Anna lett az egyetlen várományosa a trónnak a Bill of Rights által felállított örökösödési sorrend értelmében. Mivel az örökösödési vonal teljes kihalása II. Jakab örököseinek trónkövetelésével fenyegetett volna, a parlament 1701-ben úgy határozott, hogy egy távoli rokon, Zsófia, a hanoveri választófejedelem felesége örökli a trónt, amennyiben mind Vilmos, mind Anna gyermek nélkül halna meg. A döntés kiterjedt Angliára és Írországra, de Skóciára nem, a skótok véleményét nem kérték ki Zsófia kiválasztása előtt.


== Halála ==
1702-ben Vilmos egy kulcscsonttörés komplikációi következtében kialakult tüdőgyulladásban hunyt el, nem sokkal azután, hogy leesett Sorrel nevű lováról. Mivel a ló egy vakondtúrásban bukott fel, Jakab hívei koccintottak a „kis fekete bársonykabátos úriember” egészségére. Vilmost felesége mellett, a westminsteri apátságban helyezték végső nyugalomra.
Vilmos halála a holland Orániai–Nassau-ház végét is jelentette egyben, aminek tagjai a Holland Köztársaság tartományainak helytartói voltak I. Vilmos óta. Az öt tartomány, melynek III. Vilmos a helytartója volt, felfüggesztette a helytartói címet. Így III. Vilmos volt I. Vilmos utolsó, apai ági leszármazottja a holland tartományi helytartók között.
Anglia trónján Anna követte.


== Öröksége ==

Vilmos egyik legnagyobb érdeme, hogy sikerült megfékeznie Franciaországot akkor, amikor az képes lett volna hatással lenni egész Európára. Ez halála után is folytatódott, a spanyol örökösödési háborúban. Vilmosnak sikerült elcsitítania a parlament és az uralkodó ház közötti konfliktust, mely I. Jakab, Anglia első Stuart királyának megkoronázásával kezdődött 1603-ban. Az uralkodó és a parlament harca akkor polgárháborúhoz vezetett. Vilmos uralkodása alatt a légkör nyugodtabbá vált, a parlament 1689-ben a Bill of Rights segítségével korlátozta az uralkodó hatalmát, az 1701-es Act of Settlement pedig az örökösödési vonalat irányozta elő.
1693-ban Vilmos College of William and Mary néven iskolát alapított Virginia államban. Nassau, a Bahama-szigetek fővárosa Vilmosról kapta a nevét 1695-ben. A New York-i Nassau megyét (Long Island) hasonlóképpen Vilmosról nevezték el. Long Island maga is a Nassau nevet viselte a holland uralom első éveiben. Bár többen is úgy gondolják, hogy a Princeton Egyetem és maga Princeton városa is Vilmosról kapta a nevét, ez nem így van; bár az egyetem Nassau Hall nevű termét valóban róla nevezték el.


== Címei és címere ==

1672-től Vilmos a Holland helytartója, Oránia hercege címet viselte. Miután Nagy-Britanniában trónra került, Vilmos és felesége az Anglia, Skócia, Franciaország és Írország királya és királynője, A Hit Védelmezői címet viselték. (A Franciaország királya cím csak nominális, III. Eduárd óta minden angol uralkodó használta, függetlenül attól, mekkora területet birtokoltak Franciaországban).


== Származása ==


== A populáris kultúrában ==
1937-ben Bernard Lee alakította III. Vilmost a The Black Tulip című filmben, melyet Alexandre Dumas regénye ihletett. 1945-ben a Captain Kidd című filmben Henry Daniell, az 1952-ben bemutatott Against All Flags című alkotásban Olaf Hytten személyesítette meg. A BBC által készített 1969-es drámasorozatban, a The First Churchills-ben Alan Rowe játszotta Vilmost, az 1986-os NBC-minisorozatban, a Nagy Péterben pedig Laurence Olivier. A Virginia Woolf regénye alapján készült Orlando című 1992-es filmben Thom Hoffman, az 1995-ös England, My England című filmben pedig Corin Redgrave alakította a királyt. A 2003-as, Charles II: The Power & the Passion című BBC-sorozatban Jochum ten Haaf-ra osztották a szerepet, míg a 2008-as, szintén BBC által készített King Billy Above All című alkotásban Russell Pate játszotta a szerepet.


== Források és jegyzetek ==
Ez a szócikk részben vagy egészben a William III of England című angol Wikipédia-szócikk fordításán alapul. Az eredeti cikk szerkesztőit annak laptörténete sorolja fel.

Az angol forradalom és az angol alkotmányos monarchia


== Bibliográfia ==
Claydon, Tony: William III: Profiles in Power. London : Longman, 2002. ISBN 0-582-40523-8 British Library Catalogue, Google Books, Amazon.com
Meinel, Freidrich: Samuel Chappuzeau 1625–1701. Disszertáció. Lipcse : Lipcsei Egyetem, 1908.
Troost, Wout: William III, the Stadholder-king: A Political Biography. (Fordította: J.C. Grayson) Aldershot: Ashgate, 2005. ISBN 0-7546-5071-5 British Library Catalogue, Google Books, Amazon.com
Van der Kiste, John: William and Mary. Stroud : Sutton, 2003. ISBN 0-7509-3048-9 British Library Catalogue, Google Books, Amazon.com
Van der Zee, Henri és Barbara: William and Mary. New York : Knopf, 1973. ISBN 0-394-48092-9 Library of Congress Catalogue, Google Books, Amazon.com


== Külső hivatkozások ==

Az Orániai-ház hivatalos honlapja
„Je Maintiendrai” – Az Orániai–Nassaui-ház a Friesian School honlapján
BBC Northern Ireland Learning – King Billy
N. Japikse: III. Vilmos és Hans Willem Bentinck, Portland első earljének levelezése
A Het Loo palota honlapja


== Lásd még ==
Hollandia uralkodóinak listája
Holland uralkodók házastársainak listája
Hollandia uralkodóinak családfája