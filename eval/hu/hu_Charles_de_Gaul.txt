tt katonai támogatásért, illetve fokozta saját hadiiparának fejlesztését.
Egy televíziós konferencia során 1967. november 27-én De Gaulle úgy jellemezte a zsidókat, mint „zsarnoki és magától eltelt népet”. Dávid Ben-Gúriónnak 1968. január 9-én írott levelében kifejtette, hogy meggyőződése szerint Izrael figyelmen kívül hagyta a figyelmeztetéseket és átlépte a mértékletesség határát Jeruzsálem, illetve számos jordániai, szíriai és egyiptomi terület elfoglalásával. Úgy vélte, hogy Izrael az elnyomás és üldöztetés eszközeit alkalmazta a megszállás során, és ez vezetett a területek bekebelezéséhez. Kijelentette, hogy amennyiben Izrael visszavonná csapatait, lehetőség nyílna az ENSZ keretei között olyan megoldást találni, ami szavatolná a közel-keleti menekültek és kisebbségek méltóságteljes és igazságos jövőjét, Izraelnek a szomszédos államok általi elismerését, illetve az Akabai-öböl és a Szuezi-csatorna szabad hajóhatóságát.


=== Nigériai polgárháborúSzerkesztés ===
1967. május 30-án Nigéria délkeleti, főként ibok által lakott tagállamai kinyilvánították elszakadásukat és kikiáltották a Biafrai Köztársaságot. Június 6-án kitört a polgárháború, ami egészen 1970 januárjáig tartott és Biafra bukásával ért véget.
Nagy-Britannia (és még nagyobb mértékben) a Szovjetunió katonai segítséget nyújtott Nigériának a szakadár tartomány visszahódításához. Ugyanakkor a De Gaulle vezette Franciaország is beavatkozott a konfliktusba ami azért volt rendhagyó, mert az a hagyományos francia érdekszférán kívül esett. A Nigéria esetleges felosztásával kapcsolatos politika vitában Franciaország és az Egyesült Királyság ellentétes oldalra került: De Gaulle a szakadár tartományok oldalára állt. A francia-nigériai kapcsolatok ugyanis igen fagyosak voltak a harmadik francia atomkísérlet után, amelyet Franciaország 1960 decemberében hajtott végre a Szaharában.
1968 augusztusától – amikor az erre vonatkozó embargó megszűnt – Franciaország korlátozott, titkos támogatást nyújtott a szakadár nigériai tagállamoknak. Jóllehet Franciaország katonailag segített Biafrát életben tartani a háború hátralévő tizenöt hónapjában, részvétele elégtelennek és visszásnak bizonyult. Ahogyan azt a biafrai főparancsnok megfogalmazta, "Franciaország több kárt mint hasznot okozott azzal, hogy hamis reményeket keltett, és Nagy-Britannia számára indokot szolgáltatott Nigéria felfegyverzésére".


=== „Éljen a szabad Québec!”Szerkesztés ===
1967 júliusában De Gaulle Kanadába látogatott, amely épp centenáriumát ünnepelte az Expo 67 nevű világkiállítással. Július 24-én a francia nyelvű tartomány, Québec székhelyének számító Montréal városházájának balkonjáról beszélve az összegyűlt nagy tömeghez, a tábornok így kiáltott: „Vive le Québec!” („Éljen Québec”), majd hozzátette „Vive le Québec libre!” („Éljen a szabad Québec!”). A kanadai sajtó élesen kritizálta a mondatot, és a kanadai miniszterelnök, Lester B. Pearson kijelentette: „A kanadaiaknak nincs szükségük rá, hogy felszabadítsák őket.” De Gaulle két nappal később elhagyta Kanadát, anélkül hogy az eredeti tervei szerint ellátogatott volna Ottawába. Soha többé nem tért vissza Kanadába. A beszéd komoly felháborodást keltett Kanadában és jelentős diplomáciai törést okozott a két állam kapcsolatában. Ugyanakkor fontos fordulópont volt a Québec Kanadától való függetlenségéért küzdő mozgalom történetében.
A következő évben De Gaulle Bretagne-ba látogatott és elszavalt egy breton nyelvű verset, amit nagybátyja (szintén Charles de Gaulle) írt. A beszéd után a tábornok alaposan leszólta a breton nacionalista mozgalmat. Azaz De Gaulle kettős mércét alkalmazott az angol nyelvű Kanadától elkülönülő „szabad” Québec és a hasonló breton mozgalom esetében.


== Politikája az 1968-as diáklázadások és tüntetések kapcsánSzerkesztés ==
De Gaulle kormányát sok kritika érte Franciaországon belül, kiváltképp keménykezű politikája miatt. A nyomtatott sajtó szabad, a választások pedig demokratikusak voltak, illetve a külföldről működő magán rádió- és televízióállomások sugározhattak francia nyelven. Ugyanakkor az állami rádiózásban és televíziózásban monopólium alakult ki, és e testületek vezetői képesek voltak befolyásolni a hírszerkesztési elveket. A társadalom sok vonatkozásban (így például a nők helyzetét illetően) továbbra is maradi, sőt olykor elnyomó volt. A társadalom több szegmensében – így különösen az ifjúság köreiben – komoly türelmetlenséget váltott ki ez a jelenség, amely végül az 1968-as eseményekhez vezetett.
Az 1968-as májusi demonstrációk és sztrájkok komolyan kikezdték De Gaulle legitimitását. 1968 májusában a tábornok meglátogatta a Németországban állomásozó francia megszálló haderő parancsnokát, Jacques Massu tábornokot, hogy egy esetleges, a lázongókkal szembeni katonai intervencióról egyeztessen vele.
Egy egyeztetés során ahol a diákoknak és munkásoknak a gazdasági és politikai életben való közvetlen részvételre vonatkozó követeléseiről esett szó, De Gaulle szállóigét alkotott, amikor ingerülten kijelentette: „La réforme oui, la chienlit non!” (udvarias fordításban: „Reform igen, káosz nem!”). A kijelentés a mai napig emlegetett fordulat Franciaországban, kritikus és ironikus utalásként a gaulleista politikára.


== Visszavonulása és halálaSzerkesztés ==
De Gaulle 1969. április 28-án lemondott az elnökségről, miután egy általa előterjesztett szenátusi és önkormányzati reform elbukott a népszavazáson. Az elnöki székben Georges Pompidou követte.
A tábornok másodszor is visszavonult Colombey-les-Deux-Églises-i házába és folytatta emlékiratait. Váratlanul hunyt el, két héttel nyolcvanadik születésnapja előtt, 1970-ben. Egészen haláláig kiváló egészségnek örvendett.
November 12-én temették el végrendelete szerint a Colombey-i községi temetőben. Végakarata szerint temetésén állami vezetők nem, csak egykori veterán társai vehettek részt, és egyszerű sírkövére nevén és születési illetve halálozási évszámán kívül semmi nem kerülhetett. Mivel visszavonulása után nem fogadta el az egykori állami vezetőknek illetve a visszavonult tábornokoknak járó juttatásokat, halála előtt majdhogynem szűkös körülmények között élt. Családja a birtok eladására kényszerült. Egy alapítvány vásárolta meg, most a Charles de Gaulle Múzeum működik benne.


== Állami címek és posztokSzerkesztés ==
Charles de Gaulle számos állami címben és posztban részesült hosszú élete alatt.
1944-től 1946-ig az Ideiglenes Francia Kormány tanácselnöke volt.
1944-től 1946-ig és később 1959-től 1969-ig Andorra Hercegségét osztotta meg Ramon Iglesiasi Navarrival.
1958-tól 1959-ig Franciaország miniszterelnöke volt.
1958-tól 1959-ig Franciaország honvédelmi minisztere volt.
1959-től 1969-ig Franciaország köztársasági elnöke volt.


== MunkáiSzerkesztés ==
La Discorde Chez l’Ennemi (1924)
Histoire des Troupes du Levant (1931) Written by Major de Gaulle and Major Yvon, with Staff Colonel de Mierry collaborating in the preparation of the final text.
Le Fil de l’Épée (1932)
Vers l’Armée de Métier (1934)
La France et son Armée (1938)
Trois Études (1945) (Rôle Historique des Places Fortes; Mobilisation Economique à l’Étranger; Comment Faire une Armée de Métier) followed by the Memorandum of 26 January 1940.
Mémoires de Guerre
Volume I - L’Appel 1940–1942 (1954)
Volume II - L’Unité, 1942–1944 (1956)
Volume III - Le Salut, 1944–1946 (1959)

Mémoires d’Espoir
Volume I - Le Renouveau 1958–1962 (1970)

Discours et Messages
Volume I - Pendant la Guerre 1940–1946 (1970)
Volume II - Dans l’attente 1946–1958 (1970)
Volume III - Avec le Renouveau 1958–1962 (1970)
Volume IV - Pour l’Effort 1962–1965 (1970)
Volume V - Vers le Terme 1966–1969


== Lásd mégSzerkesztés ==
Gaullizmus
Párizs-Charles de Gaulle repülőtér
Charles de Gaulle (R91) repülőgép-hordozó


== ForrásokSzerkesztés ==
Ádám Péter: Francia-magyar kulturális szótár. Budapest : Corvina, 2004. De Gaulle l. 109. o. ISBN 963-13-5237-4
Crawley, Aidan. De Gaulle. Budapest: Kossuth Kiadó. ISBN (1973) 
de Gaulle, Charles. Háborús emlékiratok. Budapest: Gondolat Kiadó (1969) 
de Gaulle, Charles. A reménység emlékiratai. Szeged: Gradus ad Parnassum Bt. ISBN 978-963-9184-14-5 (2003) 
M. Szebeni Géza: Charles de Gaulle. Egy konzervatív forradalmár. Magyar Szemle Könyvek.2012. ISBN 978-963-87591-9-1


== FordításSzerkesztés ==
Ez a szócikk részben vagy egészben a Charles de Gaulle című angol Wikipédia-szócikk ezen változatának fordításán alapul. Az eredeti cikk szerkesztőit annak laptörténete sorolja fel.
Ez a szócikk részben vagy egészben a Charles de Gaulle című francia Wikipédia-szócikk ezen változatának fordításán alapul. Az eredeti cikk szerkesztőit annak laptörténete sorolja fel.


== JegyzetekSzerkesztés ==


== További információkSzerkesztés ==
Charles de Gaulle Alapítvány
Bibliotéka, Szeged
Náci bunkerre épült Charles de Gaulle párizsi emlékhelye