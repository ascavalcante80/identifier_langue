okat tártak fel. A ház mellett található a Szűz Kútja, a legenda szerint vize csodatévő hatású. A hagyomány szerint Szűz Mária Krisztus halála után i.sz. 37-től i.sz. 48-ig ebben a házban élt. Egyesek szerint Epheszoszban is temették el. A ház a római katolikusok, az ortodox keresztények és a muzulmánok számára is fontos zarándokhely. A házat a 20. században három pápa látogatta meg, XXIII. János, VI. Pál és II. János Pál.


== János evangelista temploma ==
Néhány kilométerre a romvárostól állt a János evangelista sírja fölé emelt bazilika. Justinianus és felesége Teodóra császárné rendeletére épült az i.sz. 6. században egy korábbi kisméretű templom romjaira. A bazilikát az Üldöztetés kapuján keresztül lehetett megközelíteni, ami egy udvarra vezetett, ahonnan a templom bejárata nyílt. A bazilika kereszt alaprajzú, negyven méter széles, száztíz méter hosszú, háromhajós, kupolákkal borított épület volt. A szent sírja a kripta fölött található az apszissal szemben. Keresztelőkápolnája nyolcszög alakú volt, márvánnyal borították, homlokzatát oszlopokkal díszítették. Később a bazilika köré védekezésül az arab támadások ellen vastag falat építettek. Amikor a szeldzsukok a 14. században elfoglalták a várost a bazilikát mecsetté alakították át, majd bazárként használták. Napjainkra az épületből csak néhány oszlop és falrészlet maradt meg. Régészeti feltárása 1926-ban kezdődőtt meg és jelenleg is tart.


== A bizánci uralomtól a 20. századig ==

Epheszosz i.sz. 395-ben vált a Bizánci birodalom részévé. A város egészen a 7. század elejéig a birodalom második legfontosabb városa volt Ázsiában Konstantinápoly után. A gót támadás nyomait eltüntették, új fürdőket építettek, és Arcadius császár idejében újjáépítették a színház és a kikötő közötti Arcadiana utat. 406-ban Aranyszájú Szent János, Konstantinápoly püspökének parancsára lerombolták az Artemisz templomot. Justinianus császár idejében, a 6. században János evangelista sírja fölé bazilikát emeltek. A várost egy földrengés 614-ben félig romba döntötte, ami felgyorsította hanyatlását. Epheszosz kikötője elmocsarasodása miatt lassan elvesztette kereskedelmi központ szerepét, lakosai egyre nagyobb számban hagyták el. A régi épületek maradványait kőbányának használták. A 7. és 8. században az arabok többször kifosztották. Amikor a szeldzsukok elfoglalták 1071-ben a hajdani világváros alig volt nagyobb, mint egy falu. 1100-ban újra bizánci befolyás alá került, egészen 1304-ig, amikor a szeldzsukok visszafoglalták. A 14. században Epheszosz egy rövid időre úra felvirágzott, ekkor emelték az Isa bég mecsetet, karavánszerájt és fürdőket építettek. 1390-ben a várost az Oszmán Birodalomhoz csatolták. 1402-ben Timur Lenk legyőzte Bajazid szultánt aki fogságban halt meg, majd az ezt követő rövid zűrzavaros időszak után a város újból az Oszmán birodalom része lett. A 15. században teljesen elnéptelenedett, és csak a 20. században megkezdett régészeti kutatások után került vissza a köztudatba. Az ásatások során a városnak csak egytizedét tárták fel, de így is meglehetősen pontos képet kaphatunk hajdani életéről. A 20. század második felétől jelentős turistalátványossággá vált.


== Források ==
Luciana Savelli Listri: Turkey a complete guide, Kina Becocci , év nélkül, ISBN 88-8180-098-5
Art and history os Turkey, Casa Editrice Bonechi, 2005, ISBN 88-8029-563-2
Ephesus, Keskin Color Kartpostalcilik Ltd., 2007, ISBN 975-7559-98-9
Tim Cornell, John Matthews: A római világ atlasza, Helikon, 1991, ISBN 963-208-213-3
Peter Levi: A görög világ atlasza, Helikon, 1994, ISBN 963-208-323-7
Henry Chadwick, G.R. Evans: A keresztény világ atlasza, Helikon, 1999, ISBN 963-208-563-9
Az antik világ, A művészet története 2.,Corvina Kiadó, 1986, ISBN 963-13-2247-5
Giandomenico De Tommaso: Római művészet, A művészet története 5., Corvina kiadó, 2008, ISBN 963-13-5702-8


== További információk ==

http://www.ephesus.us/
http://www.kusadasi.biz/ephesus/
http://www.turizm.net/cities/ephesus/
http://www.abrock.com/Greece-Turkey/ephesus.html
http://www.sacred-destinations.com/turkey/ephesus
http://ephesus.biz/