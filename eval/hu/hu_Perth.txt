tatási szektor erősödése irányában mutat. Habár a nyújtott szolgáltatások jelentős része a nyersanyag- és erőforrás-kitermelő iparággal, valamint – bár csökkenő mértékben – a mezőgazdasággal függ össze, a Perth-ben élők többségét egyik szektor sem érinti; a népesség munkáját tekintve jellemzően a többi perth-i lakosnak nyújt szolgáltatásokat.
Perth viszonylagos földrajzi elszigeteltségének köszönhetően soha nem rendelkezett számottevő ipari termelő tevékenységek kialakulásához szükséges feltételekkel; a város termelőipara a helyi népesség, valamint a bányászat, mezőgazdaság és egyes szakosodott területek – mint az utóbbi időkben a vízi járművek gyártása és karbantartása – közvetlen szükségleteit elégíti ki. Mindig is olcsóbb volt a szükséges iparcikkeket a keleti államokból vagy a tengerentúlról importálni.
Perth gazdaságföldrajzát az ipari foglalkoztatás alakította. A második világháborút követően Perth külvárosi területei a gépkocsik tömeges elterjedésével párhuzamosan erőteljesen növekedni kezdtek. A munkaerő decentralizációja és a közlekedés fejlődése utat nyitott a kisebb méretű gyártó létesítmények működésének a külső városrészekben. Több vállalat a külvárosokban – ahol ráadásul parkolási, megközelítési nehézségekkel, dugókkal sem igen kellett számolni – viszonylag olcsón elérhető földterületeket kihasználva tágas, egyszintes üzemeket épített. „A gyártó vállalkozások erős kötődése a lehetőleg központi és/vagy vasút melletti működési helyekhez sokat lazult.”
A háború után jelentek meg az olyan ipartelepek, mint Kwinana, Welshpool és Kewdale, melyek aztán hozzájárultak a folyótól délre letelepedett gyártási tevékenységekhez. Kwinana iparterület kialakulását nagyban segítette a Perth-t Ausztrália keleti részeivel összekötő vasút nyomtávjának szabványosítása. Az 1950-es évek óta ez utóbbi ipari térségre a nehézipar túlsúlya a jellemző, olajfinomító létesítménnyel, nagyolvasztós acélhengerművel, timföldfinomítóval, erőművel és nikkelfinomítóval. A szintén a vasút egységesítésével összefüggő fejlesztésre 1968-ban került sor, amikor a Welshpool iparterület szomszédságában megépült a perth-i rendező-pályaudvarokat felváltó Kewdale teherszállítási terminál.
A második világháborút követő, nagyléptékű népességnövekedés nyomán nem csak a termelőtevékenységekben emelkedett a foglalkoztatás, hanem a kis- és nagykereskedelemben, továbbá üzleti szolgáltatások területén, az egészségügyben, oktatásban, közösségi és személyi szolgáltatásokban, a közigazgatásban is. Egyre nagyobb mértékben ezek azok a perth-i metropolisz környezetében koncentrálódott szolgáltatási ágazatok, melyek a munkahelyek jó részét teremtik.


== Nevezetességei ==

A város régi vonzereje a napsütött tengerparti strandok láncolata. Perthben sokszor hónapok telnek el eső nélkül és a strandok végighúzódnak a város és környékének hosszú tengerpartján.
A Kings Park Perth botanikus kertje, több mint négy hektáron terül el. Területe nagyobb, mint a New York-i Central Park. Tavasszal a Kings Park virágba borul és a szebbnél szebb virágok pompája nagy turistalátványosság.
Perth állatkertje a Swan-folyó túloldalán található, benne a kontinens különleges állatfajai láthatók.
A Swan Bells, egy harangtorony a Swan folyó partján. Az épületegyüttes egy hajót formáz. A torony harangjai a St. Martin in the Fields templomból valók és az Egyesült Királyság ajándékai Ausztrália gyarmatosításának 200. évfordulója alkalmából.
A perth-i Konferencia és Kiállítási Központ épületét 2004 szeptemberében nyitották meg, tanácskozóterme 2500 küldött befogadására alkalmas.
A perth-i pénzverde egyike az ország két, még működő pénzverdéjének, üzletében különleges arany-, és ezüstérmék, aranyrudak, ékszerek vásárolhatók.
A Perth körüli szigetek közül különösen a Rottnest-sziget kedvelt turistacélpont. A szigetek általában védett természetvédelmi területek, ahova csak külön engedéllyel lehet belépni. A város és a szigetek közötti mély vizű hajózási csatorna hajóversenyek színhelye.
A Swan folyó torkolatánál fekvő Fremantle történelmi belvárosa is számos látnivalót kínál. Itt van a Nyugat-Ausztráliai Tengerészeti Múzeum, ahol számos hajó és hajóroncs látható. Egyebek között a több száz éve elsüllyedt holland Batávia hajó maradványai.
Perthben található Ausztrália legnagyobb víz alatti akváriuma is, mely szintén nagy turistalátványosság.
A várostól 25 percre északnyugatra található a festői Whiteman Park, mely a Swan völgyének nyugati határán fekszik. A park teljes területe 42 km2 és Lew Whitemannek a természeti értékek neves helyi gyűjtőjének nevét viseli. Több mint 2000 egyedet számláló állatvilága, több mint száz madárfaja és vízi világa védett, a területén levő források adják a nagyváros ívó-vízkészletének 40%-át.
A Swan-völgyi borvidék a várostól mintegy 16 km-re északra fekszik, ez a legrégibb borvidék Nyugat-Ausztráliában. Több mint 35 pincészete, számos étterme, vendéglője van.
Itt született Rob Swire is, aki a Pendulum együttes frontembere.


== Közlekedés ==
Perthnek nemzetközi repülőtere van, mely a hazai helyközi közlekedést is bonyolítja. A városi forgalmat autóbuszok, vonatok és kompok szolgálják. Az Indian Pacific vasút köti össze Perth városát Adelaide és Sydney városaival. A város teherpályaudvara 15 km-re délkeletre fekszik. A város kikötője a 19 km-re délnyugatra fekvő Fremantle a Swan folyó torkolatánál.


== Testvérvárosok ==
 Kagosima, Japán, (1974)
 Houston, Texas, USA, (1984)
 Rodosz, Görögország, (1984)
 Megiszti, Görögország, (1984)
 San Diego, Kalifornia, USA, (1987)
 Vasto, Olaszország, (1989)


== Panoráma ==


== Jegyzetek ==


== További információk ==

Hivatalos oldal
Nyugat-Ausztrál Turisztikai Szervezet
Fremantle Tengerészeti Múzeum
King's Park botanikus kert honlapja
Perth Konferencia és Kiállítási Körpont
Rottnest Island honlapja
Webkamera Perth legnépszerűbb strandjai
Webkamera a régi belvárosból a folyóra nézve
Fotóalbum
Perth fotógaléria
Perth.lap.hu - linkgyűjtemény