Vandalové v táboře zanechali nejen své otroky a služebnictvo, ale i vlastní ženy a děti. Každý z Belisariových vojáků se stal rázem velikým boháčem. Navíc pro každého byl k dispozici v Kartágu či v jeho zahradních předměstích alespoň dům, ne-li palác opuštěný svými vandalskými majiteli. Belisariovi se okamžitě po těchto událostech bez boje poddala další města v Africe.
Obyvatelstvo převážně nevandalského původu neželelo zhroucení vandalské moci a všude se opakovala situace z Kartága po bitvě u Decima. Četní dobrovolníci vstupovali do Belisariova vojska a poskytovali mu neocenitelné služby při pacifikaci vzdálených končin (např. Maroko) bývalého vandalského království. Podobně se byzantské moci bez boje poddala i Sardinie a Korsika. Pouze vandalskou část Sicílie s centrem v městě Lylibaeu odmítli Gotové, vládnoucí většině ostrova, vydat a Lylibaeum obsadili vlastní posádkou. Gelimer, držen spíše v šachu nežli obléhán na hoře Pappua u Hippo Regia, se nakonec za Belisariovy záruky vzdal a byl později odvezen do Byzance, kde od císaře dostal titul patricie i příslušející statky a dožil zde jako čestný zajatec. Belisarius si pak naklonil většinu nerozhodných maurských náčelníků hodnostmi, poctami a dary a doufal, že z nich časem získá po náležitém výcviku kvalitní jízdní lučištníky k obraně nových byzantských držav.
Vandalové neznali písemnictví a nic se po nich nedochovalo, konec jejich říše znamenal také zánik tohoto germánského etnika.


== Seznam panovníků ==
(?–335) Visimar
359–406 Godigisel
406–428 Gunderich
428–477 Geiserich
477–488 Hunerich
484–496 Gunthamund
496–523 Thrasamund
523–530 Hilderich
530–533 Gelimer


== Reference ==
↑ http://forum.valka.cz/viewtopic.php/t/33612 Flavius Stilicho
↑ www.panovnici.cz – Petronius Maximus
↑ a b Terry Jones, Alan Ereira: „Barbaři“ (Mladá Fronta, 2008, ISBN: 978-80-204-1803-6)


== Literatura ==
Prokopios z Kaisareie, Války s Góty a Vandaly, Praha 1985
Malá československá encyklopedie ČSAV, VI. svazek, písmeno Š-Ž, vydala Academia, Praha 1987


== Související články ==
Silingové
Hasdingové
Stilicho
Východní Germáni


== Externí odkazy ==
 Slovníkové heslo Vandal ve Wikislovníku
 Obrázky, zvuky či videa k tématu Vandalové ve Wikimedia Commons
Vandalové na Antice