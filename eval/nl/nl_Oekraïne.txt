e van de EK voetbal eindronde in 2012 toegewezen aan Polen en Oekraïne. De duels op het EK van 2012 zijn gelijk over beide landen verdeeld. Oekraïne leverde vier speelsteden (Kiev, Donetsk, Charkov en Lviv) en de EK-finale was in het Olympisch Stadion in Kiev (capaciteit ruim 77.000 zitplaatsen na verbouwing) gespeeld.


== Economie ==
Oekraïne had in 2011 een bruto binnenlands product (bnp) van $ 165 miljard. In de kredietcrisis kreeg het land een zware economische klap. In 2009 daalde de economische activiteit met 15%, maar er trad herstel op en de economie groeide in 2010 met 4,1% en 5,2% in 2011. In 2011 was het bnp per hoofd van de bevolking circa $ 3600, dit is 10% van het gemiddelde in de Europese Unie. De werkloosheid was zo’n 8% van de beroepsbevolking in 2011.
Het heeft een open economie, de export heeft een waarde van $ 75 miljard en bestaat voor 60% uit grondstoffen, zoals chemicaliën, landbouwproducten, hout, mineralen en metalen. Rusland is de belangrijkste handelspartner en 30% van de export gaat hier naar toe. Oekraïne importeert op zijn beurt weer veel aardgas uit Rusland waarmee ongeveer twee derde van zijn gasbehoefte wordt gedekt. Het land produceert voldoende steenkool om in de eigen behoefte te voorzien, maar de eigen gasreserves worden onvoldoende geëxploiteerd. Oekraïne verdient nog veel geld met de doorvoer van Russisch aardgas naar West-Europa, maar deze inkomsten lopen terug door de aanleg van nieuwe pijpleidingen buiten het land om, zoals de Nord Stream pijplijn. Het staatsbedrijf Naftogaz is verantwoordelijk voor de winning van olie en aardgas in het land en ook voor de distributie. Het gasverbruik wordt zwaar gesubsidieerd en de overheid legt hier zo’n 1,5% van het bnp op toe. De lage prijzen leiden tot een hoog verbruik en energieverspilling.
De overheidsbegroting laat al jaren een tekort zien mede door de gassubsidie. De staatsschuld is relatief laag, de schuld is 35% van het bnp en ligt ver onder het Europese gemiddelde. Corruptie is een groot probleem, het land staat op de 144e plaats van de Transparency International corruptie-index.
In enkele oblasten is er wijnbouw, met name op de Krim.


== Schrijfwijze ==
In het Nederlands wordt het land Oekraïne vaak aangeduid als de Oekraïne. Dit is volgens de Taaladviesdienst van het Genootschap Onze Taal allebei correct, alleen gaat de voorkeur uit naar Oekraïne zonder lidwoord. Het lidwoord is een overblijfsel van de Oekraïne als streeknaam, vergelijkbaar met de Veluwe en de Provence. Deze streeknaam wordt nu gebruikt als aanduiding voor het land, nadat dit onafhankelijk is geworden. Het volledig verdwijnen van dit lidwoord ligt in de lijn met andere streeknamen die nu als naam van een land gebruikt worden, zoals de Libanon. Of dit daadwerkelijk gebeurt is echter niet geheel zeker..
Volgens de Technische Handleiding van de Nederlandse Taalunie zijn namen van landen, dorpen en steden onzijdig (het). De Algemene Nederlandse Spraakkunst voegt hier aan toe dat dit ‘blijkt bij het gebruik van een nadere bepaling, bijv. het Nederland van voor de oorlog, het prachtige Gent’. In juni 2010 heeft de Nederlandse Taalunie in de vierde oplage van de huidige editie van de papieren uitgave van de Woordenlijst Nederlandse Taal (het Groene Boekje) een erratum opgenomen, waarbij het lidwoord ‘de’ bij Oekraïne is vervallen en de woordsoort is aangepast naar eigennaam. Daaruit kan worden afgeleid dat vanaf juni 2010 Oekraïne in het Nederlands wordt aangeduid zonder lidwoord, of als het Oekraïne bij het gebruik van een nadere bepaling.


== Zie ook ==
Monumenten op de Werelderfgoedlijst
Kernramp van Tsjernobyl
Oekraïners | Oekraïners in Nederland
Wegen in Oekraïne
Oranjerevolutie
Categorie Oekraïens persoon


== Externe links ==
(en) President Oekraïne
(uk) Ministerie van Buitenlandse Zaken
(en) Website regering Oekraïne
(en) Oekraïense steden en regio's gids
(nl) Oekraïne-referendum