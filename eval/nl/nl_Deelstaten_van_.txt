eling van Duitsland een aparte status; het lag op het grondgebied van de Sovjetzone, maar moest volgens de afspraken door de vier geallieerde machten worden bestuurd. In feite werd Berlijn evenals Duitsland gedeeld. De drie Westerse sectoren vormden een politieke eenheid (West-Berlijn) die officieel niet bij de Bondsrepubliek hoorde, maar toch vrijwillig alle West-Duitse wetten overnam. West-Berlijn werd daardoor wel als een soort deelstaat van de Bondsrepubliek gezien. Oost-Berlijn werd, tegen de geallieerde afspraken in, als een van de Bezirke bij de DDR gevoegd.
Na de val van de muur in 1989 werden West-Berlijn en Oost-Berlijn in 1990 één deelstaat: de huidige Berlijnse deelstaat. Er is in 1995 vergeefs geprobeerd via een plebisciet Berlijn in de omringende nieuwe deelstaat Brandenburg te voegen. Sinds 1991 is Berlijn niet alleen weer één deelstaat, maar ook weer de Duitse hoofdstad — al duurde het tot 1999 en later voor de (meeste) federale organen in Berlijn zetelden.
De deelstaten die eerder tot de DDR behoorden worden neue Bundesländer (nieuwe deelstaten) genoemd. Ze verschillen van de oude deelstaten onder meer door de grote demografische uitdagingen en de sterke rol van de partij Die Linke in de parlementen. Mecklenburg-Voor-Pommeren bijvoorbeeld is de dunstbevolkte deelstaat. In 1990, bij toetreding tot de Bondsrepubliek, telde het nog een kleine twee miljoen inwoners. Twintig jaar later waren er nog maar 1,6 miljoen.


== WeetjesBewerken ==
Soms benoemt een deelstaat een minister voor zaken van de Bondsraad (Bundesratsangelegenheiten), dan vaak samen voor Europese zaken en ook nog andere onderwerpen. Tot 1969 deed de Bond dat ook.
Een deelstaat heeft een Landesvertretung in de federale hoofdstad Berlijn. Dit is een soort ambassade; de Landesvertretungen staan dan ook in de traditie van de voormalige ambassades van Duitse staten in de Pruisische hoofdstad Berlijn. De 15 Landesvertretungen (de deelstaat Berlijn heeft daarvoor een afdeling in zijn stadhuis) vertegenwoordigen hun land in de Bondsdag en de Bondsregering, geven deelstaatpolitici en -ambtenaren een werkplaats en onderdak, en ze presenteren hun land in tentoonstellingen en evenementen.
De grondwet van Noordrijn-Westfalen van 1950 kent geen lijst van grondrechten. De grondrechten van de federale grondwet moeten voldoende zijn.
Nedersaksen deed het tot 1993 met een voorlopige grondwet van 1951.
De grondwet van Hessen (art. 21,1) uit het jaar 1946 bepaalt nog steeds dat de doodstraf alleen voor bijzonder zware misdaden mag worden toegepast. De federale grondwet van 1949 heeft de doodstraf echter afgeschaft, en het Duitse strafwetboek kent deze straf niet meer.
Voor de herdenkingsmunten van € 2 heeft Duitsland uit elke deelstaat één motief gekozen.
Bijna alle ministerpresidenten waren lid van de CDU (of CSU in Beieren) of van de SPD. Uitzonderingen waren alleen Reinhold Maier (liberale FDP), de ministerpresident van Württemberg-Baden (1949-1952) en dan Baden-Württemberg (1952-1953); Heinrich Hellwege (conservatieve DP), de ministerpresident van Nedersaksen (1955-1959); Winfried Kretschmann (Bündnis 90/Die Grünen), ministerpresident van Baden-Württemberg (sinds mei 2011); Bodo Ramelow (die Linke), ministerpresident van Thüringen (sinds december 2014).
Sleeswijk-Holstein en Saksen zijn de enige deelstaten met nationale minderheden: in het noorden zijn het Denen, in Saksen Sorben. De Denen hebben zelfs een eigen partij, de SSW, die niet de kiesdrempel van vijf procent hoeft te halen om in het deelstaatparlement vertegenwoordigd te zijn.


=== RecordsBewerken ===
Grootste deelstaat (qua oppervlak): Beieren met 70.552 km²
Grootste deelstaat (qua inwoneraantal): Noordrijn-Westfalen met ruim 18 miljoen inwoners
Kleinste deelstaat (qua oppervlak): Bremen met 404 km²
Kleinste deelstaat (qua inwoneraantal): Bremen met ruim 660.000 inwoners
Deelstaat met hoogste bevolkingsdichtheid: Berlijn (3807 inw./km²)
Deelstaat met laagste bevolkingsdichtheid: Mecklenburg-Voor-Pommeren (74 inw./km²)
Noordelijkste deelstaat: Sleeswijk-Holstein
Oostelijkste deelstaat: Saksen
Zuidelijkste deelstaat: Beieren
Westelijkste deelstaat: Noordrijn-Westfalen
Het hoogst gelegen punt van Duitsland is met 2962 meter de Zugspitze in Beieren
Het laagst gelegen natuurlijke punt van Duitsland ligt met 3,54 meter onder NAP in de Wilstermarsch bij Neuendorf-Sachsenbande in Sleeswijk-Holstein
Het laagst gelegen bovengrondse punt van Duitsland ligt met 322 meter onder NAP in de bruinkoolmijn Hambach in Noordrijn-Westfalen


== Zie ookBewerken ==
Bestuurlijke indeling van Duitsland
ISO 3166-2:DE