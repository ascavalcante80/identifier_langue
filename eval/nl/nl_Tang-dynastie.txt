zong (778-820) had iets meer succes. In 806 stierf de gouverneur van Sichuan en Xianzong slaagde erin om de opvolger te benoemen. Gedurende de rest van zijn regeerperiode wist Xianzong de macht van de gouverneurs te beteugelen, al was daar wel voortdurende strijd voor nodig. Tussen 814 en 819 bedwong Xianzong in een serie campagnes de rebelse gouverneurs, waarna het gehele rijk weer onder het directe gezag van de keizer stond. Deze strijd putte de schatkist echter wel uit. Xianzong werd opgevolgd door zwakke keizers die gedomineerd werden door de eunuchen aan het hof, waarmee de successen weer teniet gedaan werden. Het keizerlijk gezag werd hersteld onder Wuzong (814-846). Zijn regeringsperiode is vooral bekend vanwege de grootschalige vervolging van het boeddhisme. Wuzong was een fanatieke aanhanger van het taoïsme, maar had ook economische motieven om de rijke boeddhistische kloosters aan te pakken. De kloosters bezaten grote landgoederen die vrijgesteld waren van belastingen en corveediensten. In 845-846 werden 4.000 kloosters en 40.000 tempels verwoest. Per prefectuur werd nog maar één tempel toegestaan. Ongeveer 250.000 monniken en nonnen werden uit hun ambt gezet. Na zijn dood werden de vervolgingen gestaakt door zijn opvolger Xuānzong (810-859).
Na 859 had China in toenemende mate te kampen met grootschalige rebellie tegen het verzwakte Tangregime, aanvankelijk vooral in het door hongersnood geplaagde zuiden. De rebellie van de voormalige zoutsmokkelaar Huang Chao (?-884) tussen 875 en 884 was bijzonder ontwrichtend. In 879 plunderde Huang de welvarende havenstad Guangzhou (Kanton). Volgens Arabische bronnen werden daarbij 120.000 moslims, joden en andere buitenlanders gedood. Dit aantal is onwaarschijnlijk hoog, maar wel een indicatie van de massaliteit van de slachtpartijen en de xenofobie van de rebellen.
In 880 trok Huang vanuit het zuiden naar het noorden en nam Luoyang in en het jaar daarop Chang'an. Keizer Xizong (862-888) vluchtte naar het moeilijk toegankelijke Sichuan, al vaker een toevluchtsoord voor in het nauw gedreven Tangheersers. In de Chinese kronieken wordt Huang Chao verantwoordelijk gesteld voor de moedwillige vernietiging van de eeuwenoude hoofdstad Chang'an. In ieder geval zou Chang'an zich niet meer herstellen van de jarenlange strijd om de stad. Met behulp van de Turkse militaire gouverneur Li Keyong (856-908) wisten troepen van de Tang in 883 Chang'an te heroveren.
De anarchie in het land luidde uiteindelijk het einde van de dynastie in. De dynastie eindigde toen een van de militaire gouverneurs, Zhu Wen, de laatste keizer opvolgde en de troon besteeg. Daarmee begon de periode van de Vijf Dynastieën en Tien Koninkrijken (907-960).


== Cultuur ==
Het boeddhisme, dat in de eerste eeuw van de christelijke jaartelling vanuit India naar China was komen overwaaien, bleef tijdens de Tang-periode een belangrijke godsdienst en werd goedgekeurd door de keizerfamilie. Grote boeddhistische bouwprojecten als de Grote Boeddha van Leshan werden gesubsidieerd door de staat. Wel kwam er omstreeks 850 een anti-boeddhistische tegenreactie, omdat de boeddhistische kloosters als het ware een staat binnen de staat waren geworden. Veel kloosters werden toen gesloten en veel monniken werden gedwongen weer een normaal burgerbestaan te gaan leiden. De invloed van het boeddhisme in China is sedertdien minder overheersend geworden, maar de godsdienst bleef wel een permanent deel van de Chinese traditionele cultuur.
De techniek van de blokdruk zorgde ervoor dat het geschreven woord ter beschikking kwam van enorm groot publiek.
De Tang-dynastie was een periode waarin de Chinese literatuur en kunst hoogtij vierden. Er werd een systeem van concurrentie opgezet voor de overheid om de beste talenten tot de overheid aan te trekken.


== Lijst van keizers ==


=== Tang ===
Gaozu (618-626)
Taizong (626–649)
Gaozong (649–683)
Zhongzong (684)
Ruizong (684-690)


=== Zhou (690–705) ===
Wu Zetian (690–705)


=== Voortzetting Tang (705-907) ===
Zhongzong (705-710)
Shaodi (710)
Ruizong (710-712)
Xuanzong (712-756)
Suzong (756-762)
Daizong (762-779)
Dezong (779-805)
Shunzong (805)
Xianzong (805-820)
Muzong (820-824)
Jingzong (824-827)
Wenzong (827-840)
Wuzong (840-846)
Xuānzong (846-859)
Yizong (859-873)
Xizong (873-888)
Zhaozong (888–904)
Aidi (904-907)