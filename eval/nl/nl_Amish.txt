oep oorspronkelijke kolonisten en is iedere Amish verwant aan de familie van zijn of haar partner. Dit leidt tot genetische drift. Bij de Amish komt het syndroom van Ellis-van Creveld vaker voor, waarbij onder andere dwerggroei en polydactylie als symptomen aanwezig zijn. Ook komen er veel tweelingen voor onder de Amish. Doordat het gemiddelde Amish-gezin 5 tot 10 kinderen heeft, groeit de gemeenschap snel: iedere 20 jaar verdubbelt hun aantal. Omdat goed bekend is wie allemaal familie is van wie en de groep bereid was mee te werken aan wetenschappelijk onderzoek zijn veel genetische onderzoeken verricht onder de Amish; een bekend onderzoek waaruit voor het eerst bleek dat manisch-depressiviteit een genetische basis kan hebben, werd in een Amish-populatie uitgevoerd.


== Amish in de media ==
Er zijn verscheidene Hollywoodfilms over de Amish gemaakt, waarin de levenswijze van de Amish vaak overdreven wordt aangezet. Volgens kenners van de Amishcultuur geeft de film Witness uit 1985 met Kelly McGillis en Harrison Ford nog steeds het meest waarheidsgetrouwe beeld van de gemeenschap.
De documentaire Devil's Playground (2002) belicht de rumspringa. Een aantal tieners wordt gedurende langere tijd gevolgd, en een aantal ouderlingen komt aan het woord - een zeldzame gebeurtenis, aangezien de Amish niet graag gefotografeerd of gefilmd willen worden. Ook is er een negendelige serie op televisie geweest waarbij enkele jongvolwassenen tijdens de rumspringa gevolgd werden: Amish in the City (2004). De BBC maakte in 2012 de documentaire Amish - a secret life waarin het gezinsleven en de geloofsbeleving van een Old Order Amish-familie werd weergegeven.
Zanger "Weird Al" Yankovic bracht in 1996 de single "Amish Paradise" uit, een satire op de levensstijl van de Amish, gebaseerd op het nummer "Gangsta's Paradise" van Coolio.


== Schietincident ==
Op 2 oktober 2006 werden vijf personen gedood na een schietincident op een Amish-school in Nickel Mines (Pennsylvania). Een zwaarbewapende man (zelf niet Amish), volgens de politie de 32-jarige Charles Carl Roberts IV, nam een aantal leerlingen en moeders van leerlingen mee naar buiten. Elf meisjes werden vastgebonden aan hun enkels, en vervolgens beschoten. Ook enkele andere personen werden geraakt. In totaal vielen er vijf doden. De dader heeft zich na zijn daad van het leven beroofd. Ouders van de neergeschoten kinderen waren op de begrafenis van de moordenaar aanwezig wat algemene verbazing en bewondering wekte. Op basis van deze gebeurtenis is in 2010 de film Amish Grace gemaakt.


== Zie ook ==
Hutterieten; een vergelijkbare geloofsgemeenschap in vooral Canada.