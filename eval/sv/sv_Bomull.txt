 som många gör från före detta Slavkusten. "Handelssituationen är som en fortsättning på slaveriet och koloniseringen. Det handlar om miljoner människors liv. Utvecklingsländerna kan inte fortsätta att behandlas som sopor av industriländerna. Efter långa förhandlingar där USA var trängda lyckades man till slut enas om att exportstöden till jordbruket skulle fasas ut till 2013, men för bomullen skulle det ske till den 1 juli 2006.


=== USA fälls av WTO för andra gången ===
USA tog bort några av de mest utskällda stöden i augusti 2006, men ökade istället stöden totalt i antal dollar jämfört med året innan. Det tyckte Brasilien var en skenreträtt och överklagade 2006 ännu en gång till WTO.
I december 2007 fälldes USA på nytt i WTO:s första juridiska instans. Även denna gången överklagade USA. Nu fick de till och med kritik från den före detta amerikanska chefsförhandlaren Robert Zoellick som nu var ny världsbankschef efter Paul Wolfowitz som hade tvingats bort efter anklagelser om att ha givit sin flickvän ett högt avlönat jobb i banken. I juni 2008 slog WTO:s högre rättsliga instans fast den andra bomullsdomen mot USA. De var tvungna att skära ner fler stöd, annars skulle motparten Brasilien få rätt att vidta motåtgärder. Men en månad tidigare, maj 2008 hade kongressen åter klubbat en femårig budget för jordbruket. Stöden hade inte minskat utan istället åter höjts. Kongressen körde inte bara över WTO, Brasilien och Cotton 4, utan också den avgående presidenten George W Bush som lade in sitt veto mot den, till ingen nytta. "Det är ett steg tillbaka till en förlegad jordbrukspolitik och ett stödsystem som gynnar några av de rikaste människorna i USA", var hans kommentar. Barack Obama var under valkampanjen mot stöden till de största farmarna, men inför omröstningen i kongressen våren före valet ställde han sig bakom Farm Bill.
I mars 2010 valde USA att göra upp med sin starkaste motståndare i striden, Brasilien. Cotton 4 lämnades utanför. Inför hotet att drabbas av brasilianska strafftullar blev USA samarbetsvilligt och erbjöd Brasilien kompensation för de låga världsmarknadspriser på bomull som dumpningen orsakat. USA böjde sig till slut för WTO-domen från 2004, men för att slippa ändra sin bomullspolitik valde de att göra upp i godo med ett enda land. Segern gav Brasilien rätt att belägga amerikanska varor med strafftullar på upp till drygt 6 miljarder kronor om året. USA:s skattebetalare betalade alltså bomullsodlare i två länder.


== Ekologisk bomull ==

Ekologisk bomull är bomullsväxter som odlas på ett miljövänligt sätt utan bekämpningsmedel och som inte utsätts för kemikalier inom textilindustrin. Den ekologiska bomullen står för en mycket liten andel av den totala bomullsproduktionen, omkring 0,1 procent, men andelen ökar och idag finns odlingar med ekologisk bomull i bland annat Peru, Indien och några länder i Afrika.


== Etymologi ==
Bomull är en försvenskning av tyska Baumwolle, det vill säga ”trädull”, ”vegetabilisk ull”.
Engelskans cotton, franskans coton och italienskans cotone kommer av arabiskans qutn, qoton.
Benämningen kattun (försvenskning av cotton) har tidigare använts i Sverige som generellt namn på bomull, men har senare fått en inskränkt betydelse som benämning på ett visst slags bomullstyg.


== Se även ==
Cottolin
Spinning
Textilindustri
Textilkrisen
Ekologisk bomull


== Referenser ==


== Källor ==
Gunilla Ander (2010). Bomull – en solkig historia. Stockholm: Ordfront. Libris 11807391. ISBN 978-91-7037-539-2 


== Externa länkar ==

 Wikimedia Commons har media som rör Bomull.

bomull.info