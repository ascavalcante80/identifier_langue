ała znaczna liczba filmów o mieście – zarówno dokumentalnych, jak i fabularnych (np. Warszawa w reż. Dariusza Gajewskiego).


== Media ==


=== Prasa ===
W Warszawie mieszczą się siedziby wydawców i redakcje większości największych polskich dzienników: „Faktu”, „Super Expresu”, „Gazety Wyborczej”, „Przeglądu Sportowego”, „Gazety Polskiej Codziennie”, „Dziennika Gazety Prawnej” i „Rzeczpospolitej” oraz tygodników: „Newsweek Polska”, „Polityki”, „W Sieci”, „Do Rzeczy”, „Wprost”, „Uważam Rze”, „Gazety Polskiej” i „Przeglądu”.
Tematyką lokalną zajmują się przede wszytskim dodatki lokalne do gazet ogólnopolskich: do „Rzeczpospolitej” – „Życie Warszawy”, „Gazety Wyborczej” – „Gazeta Stołeczna” jaki i również lokalne gazety np. dwutygodnik „Rytm Warszawy”, miesięczniki: „Skarpa Warszawska”, „Kurier Warszawski” i „Stolica” (dawniej tygodnik) oraz półrocznik „Kronika Warszawy”. Wydawane są także bezpłatne: dziennik „Metro” i półtygodnik „Nasze Miasto” oraz gazety dzielnicowe i osiedlowe: np. dwutygodnik „Głos Pragi”. „Nowa Gazeta Praska”, „Południe” i inne.


=== Stacje radiowe ===
Warszawa jest siedzibą spółki Polskie Radio i redakcji jej programów ogólnopolskich, lokalnej rozgłośni Polskie Radio RDC oraz ogólnopolskiego Radio ZET. Ponadto nadaje stąd wiele stacji prywatnych: Antyradio, Radio Eska, Radio Jutrzenka, Radio Kampus, Radio Kolor, Radio Niepokalanów, Radio Plus, RMF Maxxx Mazowsze, Rock Radio, Radio Warszawa (dawniej: Radio Warszawa-Praga), Vox FM Warszawa (dawniej Radio Plus), Radio WAWA, Radio Złote Przeboje i Eska Rock.


=== Stacje telewizyjne ===
W stolicy swą główną siedzibę, studia i redakcje anten ogólnopolskich ma Telewizja Polska. Nadawany jest stąd także lokalny program TVP Warszawa. Również w Warszawie znajdują się studia innych stacji telewizyjnych: Polsat, TVN, TTV, TV 4, Superstacja, TV Puls, TV Trwam, Telewizja Republika.


== Sport i rekreacja ==


=== Obiekty sportowe ===
Największy obiekt sportowy w Warszawie to wielofunkcyjny Stadion Narodowy mieszczący 58 tys. widzów, na którym mogą się odbywać mecze piłkarskie, rugby, footballu amerykańskiego oraz widowiska rozrywkowe. Zastąpił dawny lekkoatletyczny Stadion Dziesięciolecia, który funkcjonował 1955–2007 i mieścił maksymalnie 100 tys. widzów. W Warszawie istnieją również: 31-tysięczny piłkarski Stadion Wojska Polskiego w Warszawie, lekkoatletyczne stadiony Gwardii Warszawa oraz Skry Warszawa oraz 7-tysięczny piłkarski Stadion Polonii.
W Warszawie jest także zlokalizowane kilkanaście hal sportowych, w tym największa, mogąca pomieścić na swoich trybunach 4 tys. widzów Hala Torwar, Tor wyścigów konnych na Służewcu, Tor łyżwiarski Stegny, kilka krytych lodowisk, kilkadziesiąt całorocznych basenów i kortów tenisowych, m.in. klubu sportowego Warszawianka. Mieszczą się tu siedziby Narodowego Centrum Sportu oraz Centrum Olimpijskiego.


=== Kluby sportowe ===
W 2012 dwa warszawskie kluby piłkarskie występowały w Ekstraklasie (Legia Warszawa i Polonia Warszawa) (obecne tam od wielu lat). W rozgrywkach Basketligi występuje koszykarski klub (Polonia Warszawa) i (AZS Politechnika Warszawska), której siatkarska sekcja również w sezonie 2011/2012 występuje w PlusLidze.

Główne warszawskie kluby sportowe, w których uprawia się różne dyscypliny sportowe (alfabetycznie):

Duże warszawskie kluby sportowe w których uprawia się różne dyscypliny sportowe (alfabetycznie):
AZS AWF Warszawa – siatkówka, rugby
AZS Politechnika Warszawska – siatkówka, aerobik, judo, lekkoatletyka, trójbój siłowy, tenis ziemny, narciarstwo (37 sekcji)
AZS UW Warszawa – futsal, piłka ręczna, siatkówka
Bielański Klub Karate Kyokushinkai
Crusaders Warszawa – futbol amerykański
DKS Targówek – akrobatyka
Drukarz Warszawa – piłka nożna
FCB Escola Varsovia – młodzieżowa piłka nożna (sekcja treningowa FC Barcelony)
Frogs & CO Warszawa – rugby
GKP Targówek – piłka nożna
Hutnik Warszawa – piłka nożna
Klub Sportowy PALESTRA Thai & Kickboxing – Muay Thai, K1, boks, MMA
KS Przyszłość Włochy – piłka nożna
KS Wesoła – piłka nożna, szachy, łucznictwo
Legion Warszawa – szachy
RKS Marymont Warszawa – łyżwiarstwo figurowe
MKS MDK Warszawa – siatkówka, szachy
MKS MOS 2 Warszawa – wioślarstwo
MOS Wola Warszawa – siatkówka
MUKS Euro6 Warszawa – łyżwiarstwo figurowe
Okęcie Warszawa – piłka nożna
Olimpia Warszawa – piłka nożna
Orzeł Warszawa – lekkoatletyka
RKS Ursus Warszawa – piłka nożna
RKS Sarmata Warszawa – piłka nożna
MKS Sparta Warszawa – siatkówka
Spójnia Warszawa – kajakarstwo klasyczne, tenis ziemny
Warszawski Klub Kolarski – kolarstwo
Warszawskie Towarzystwo Wioślarskie – wioślarstwo
UKS G-8 Bielany Warszawa – pięciobój nowoczesny, biathlon, triathlon, strzelectwo, taekwondo
Warsaw Cricket Club – krykiet
Warsaw Eagles – futbol amerykański
WKM Warszawa – żużel
Varsovia Warszawa – piłka nożna, tenis i piłka ręczna[potrzebne źródło]


=== Imprezy sportowe ===

Trasa kolarskich zawodów Tour de Pologne dorocznie przebiega przez Warszawę. Warszawa jest również gospodarzem biegów masowych:Półmaratonu Warszawskiego (marzec), Maratonu Warszawskiego (maj/wrzesień), Biegu Wisły, Irena Run i Biegnij Warszawo (październik).
Korty KSP Warszawianka goszczą regularnie turnieje tenisowe m.in.: J&S Cup, Suzuki Warsaw Masters 2008 oraz Polsat Warsaw Open. Od 1921 odbywają się piłkarskie Derby Warszawy rozgrywane pomiędzy warszawskimi klubami Legią Warszawa i Polonią Warszawa. Na torze Służewiec odbywają się gonitwy konne – Wielka Warszawska. Regularnie odbywają się tu Halowe Mistrzostwa Polski Seniorów w Lekkoatletyce, Mistrzostwa Polski Seniorów w Lekkoatletyce, Memoriały Janusza Kusocińskiego oraz Kamili Skolimowskiej.
W 2008 Warszawa otrzymała tytuł Europejskiej Stolicy Sportu. W Warszawie funkcjonują sportowe towarzystwa: Cyklistów, Wioślarskie, Szachistów oraz Łyżwiarskie.
W 2012 r. stolica była jednym z ośmiu miast-gospodarzy największego sportowego wydarzenia w Polsce – Mistrzostw Europy w Piłce Nożnej. Na Stadionie Narodowym rozegrano łącznie pięć meczów: trzy w fazie grupowej (w tym dwa z udziałem reprezentacji Polski, z czego jeden był meczem otwarcia) oraz po jednym ćwierćfinale i półfinale.
Warszawa ubiega się o zorganizowanie IX Igrzysk Frankofonii w 2021.


=== Rekreacja ===


==== Baseny ====

Obecnie w Warszawie funkcjonują 32 baseny, w tym – w sezonie letnim – cztery odkryte: Moczydło przy Górczewskiej na Woli, WOW Wisła Inflancka przy ul. Inflanckiej w Śródmieściu, Park Kultury w Powsinie przy ul. Maślaków 1 na Ursynowie i w Parku Szczęśliwickim na Ochocie.


==== Plaże i porty ====
W Warszawie funkcjonują trzy porty rzeczne: port Czerniakowski, port Praski i port Żerański oraz dwie plaże miejskie. Pierwsza działa od 2004 roku na wysokości zoo, zaś druga od lipca 2008 na wysokości ulicy Krynicznej na Saskiej Kępie.
Od wielu lat rzeka Wisła nie spełnia podstawowych wymogów sanitarnych. Najbliższe kąpieliska w okolicy Warszawy znajdują się nad Zalewem Zegrzyńskim. W 2006 możliwa była również kąpiel w Jeziorku Czerniakowskim, jednak zostały wykryte w nim bakterie cholery. Od niedawna ponownie zostało reaktywowane kąpielisko w Jeziorze Czerniakowskim.


== Religia ==


=== Kościoły i związki wyznaniowe ===

Warszawa jest siedzibą władz zwierzchnich i jednostek administracyjnych wielu Kościołów i związków wyznaniowych: Konferencji Episkopatu Polski, archidiecezji warszawskiej (14 dekanatów z 86 parafiami w granicach miasta) i diecezji warszawsko-praskiej (6 dekanatów z 51 parafiami w granicach miasta) Kościoła rzymskokatolickiego, władz zwierzchnich Kościoła Ewangelicko-Augsburskiego, Kościoła Ewangelicko-Reformowanego, Kościoła Ewangelicko-Metodystycznego, Kościoła Zielonoświątkowego, władz zwierzchnich oraz diecezji warszawskiej Kościoła Polskokatolickiego, kustodii warszawskiej Kościoła Katolickiego Mariawitów, władz zwierzchnich (metropolii warszawskiej i całej Polski) oraz diecezji warszawsko-bielskiej Polskiego Autokefalicznego Kościoła Prawosławnego. Z tego względu w stolicy jest 1 archikatedra, 5 katedr i 2 konkatedry. W Warszawie znajdują się także parafie i zbory innych wyznań katolickich i protestanckich, siedziby gmin żydowskich i gminy muzułmańskiej oraz innych związków wyznaniowych. W stolicy działają również wspólnoty buddyjskie, m.in. Buddyjski Związek Diamentowej Drogi Linii Karma Kagyu Związek Buddyjski Bencien Karma Kamtzang oraz Szkoła Zen Kwan Um w Polsce. Przy ulicy Wiertniczej znajduje się meczet oraz trwa budowa kolejnego w okolicach ronda Zesłańców Syberyjskich.


=== Religijność mieszkańców Warszawy ===
Podczas badania sondażowego, przeprowadzonego w 2010 r. przez zespół socjologów z UKSW, 66% ankietowanych mieszkańców Warszawy zadeklarowało się jako osoby wierzące, a 6% jako osoby niewierzące. W samych tylko świątyniach katolickich Warszawy w każdą niedzielę odprawianych jest ponad 600 nabożeństw, a w dni powszednie – ponad 250 nabożeństw. Na msze te uczęszcza 32% wiernych archidiecezji warszawskiej, oraz 34% wiernych diecezji warszawsko-praskiej. Eucharystię przyjmuje około 15% wiernych.
Z Warszawy co roku wyrusza kilka pieszych pielgrzymek na Jasną Górę, w tym najbardziej znana i najliczniejsza w Polsce, 300-letnia Pielgrzymka warszawska oraz Warszawska Akademicka Pielgrzymka Metropolitalna i Praska pielgrzymka piesza.
W stolicy znajduje się kilka sanktuariów maryjnych – m.in. sanktuarium Matki Boskiej Łaskawej z jej obrazem koronowanym w 1651 w obecności króla Jana Kazimierza (pierwsza koronacja obrazu maryjnego w Polsce). Matka Boska Łaskawa jest uznawana za główną patronkę Warszawy. Drugorzędnym patronem miasta jest bł. Władysław z Gielniowa, bernardyn z kościoła pw. św. Anny, zmarły w 1505 r., ogłoszony patronem Warszawy przez papieża Jana XXIII 19 grudnia 1962. Świętym Kościoła katolickiego związanym ze stolicą jest też arcybiskup warszawski Zygmunt Szczęsny Feliński, kanonizowany przez papieża Benedykta XVI 11 października 2009.


== Przyroda ==

Około 200 km² miasta zajmują tereny zieleni: parki, lasy, zieleń uliczna oraz zieleń osiedlowa i zieleń wokół obiektów użyteczności publicznej. Znaczne obszary objęte są ochroną przyrody.


=== Obszary chronione ===
Na północny zachód od Warszawy rozciąga się Puszcza Kampinoska. Większość terenów puszczy zajmuje Kampinoski Park Narodowy, stanowiący od 2000 rezerwat biosfery UNESCO. Warszawa jest jedyną stolicą w Europie i jedną z dwóch w świecie graniczących bezpośrednio z parkiem narodowym. W granicach otuliny Kampinoskiego Parku Narodowego leży część dzielnicy Bielany.
Na terenie miasta istnieje wiele obszarów i obiektów cennych przyrodniczo, objętych ochroną na mocy ustawy o ochronie przyrody:
13 rezerwatów przyrody (w tym dwa: Las Natoliński i Skarpa Ursynowska – objęte dodatkowo ochroną kulturową)
5 użytków ekologicznych
5 zespołów przyrodniczo-krajobrazowych
kilkaset pomników przyrody (w tym wiele drzew i zespołów drzew, z największą aleją lipową wzdłuż ul. Żwirki i Wigury, oraz ponad 60 głazów narzutowych lub zespołów, z największym Głazem Ursynowskim przy ul. Nutki – 9,6 m obwodu)

Ponadto inne wartościowe tereny – dolina Wisły, Wilanówki, ciąg jezior oraz kompleksy leśne – weszły w skład Warszawskiego Obszaru Chronionego Krajobrazu. Część WOChK związana z doliną Wisły stanowi obecnie fragment sieci obszarów Natura 2000. Tereny leśne we wschodniej części Warszawy objęto granicami Mazowieckiego Parku Krajobrazowego.


=== Lasy ===

W obrębie miasta znajduje się kilkanaście zwartych kompleksów leśnych, obejmujących ponad 7200 ha, co stanowi prawie 14% powierzchni miasta. Część lasów, jak np. Las Bielański, jest pozostałością dawnej, rozległej puszczy mazowieckiej, porastającej te obszary; znaczna część jest kompleksami silnie przekształconymi przez gospodarkę, część lasów pochodzi z XX-wiecznych zalesień. Większość lasów w obrębie Warszawy to bory sosnowe z domieszką brzóz i dębów. Wiele z tych środowisk służy warszawiakom do rekreacji, niektóre mają dużą wartość przyrodniczą i chronione są w formie rezerwatów przyrody.
Największą część spośród obszarów leśnych zajmują lasy prywatne pod nadzorem Prezydenta m.st. Warszawy (44%), pozostałe to lasy miejskie (38%) (Lasy miejskie Warszawy) i lasy stanowiące własność Skarbu Państwa administrowane przez Lasy Państwowe (18%).
Największe zwarte obszary leśne Warszawy zlokalizowane są w obrębie Mazowieckiego Parku Krajobrazowego. Składają się z kilku dużych kompleksów leśnych, częściowo od siebie izolowanych, leżących na południowo-wschodnim skraju miasta: w dzielnicach Wesoła i Wawer i częściowo w podwarszawskich gminach. W skład Mazowieckiego Parku Krajobrazowego wchodzą m.in. rezerwaty Rezerwat im. Króla Jana Sobieskiego z pięknymi fragmentami dąbrów i Bagno Jacka w Wesołej. Na północ od terenów Mazowieckiego Parku Krajobrazowego położone są rozległe Lasy Rembertowskie, częściowo zlokalizowane na terenach wojskowych. Na ich południowym skraju leży leśny rezerwat Kawęczyn, a blisko niego rezerwat Olszynka Grochowska. Duże obszary leśne, sąsiadujące z Lasami Legionowskimi, znajdują się w dzielnicy Białołęka.
W lewobrzeżnej części Warszawy również znajduje się kilka rozległych obszarów leśnych, m.in.:
Las Kabacki im. Stefana Starzyńskiego mający status rezerwatu krajobrazowego położony na południowym skraju dzielnicy Ursynów,
Las Bielański – rezerwat przyrody położony na Bielanach w północnej części Warszawy, zarazem jeden z najpiękniejszych lasów znajdujących się w granicach miasta Warszawa,
Las Młociński,
Park Leśny Bemowo.
Te trzy ostatnie obszary łączą się wąskimi pasami zadrzewień ze znajdującym się tuż za granicami miasta Kampinoskim Parkiem Narodowym.
Są tu także mniejsze fragmenty zbiorowisk leśnych o charakterze leśno-parkowym:
Las Natoliński – rezerwat przyrody wchodzący w skład zespołu pałacowo-parkowego Park Natoliński,
Morysin – rezerwat przyrody w rejonie Wilanowa,
Lasek na Kole.
W prawobrzeżnej części Warszawy znajduje się także kilka bardzo rozległych obszarów leśnych, m.in.:
Las Choszczówki,
Las Białołęki Dworskiej – las znajdujący się na terenie osiedla Białołęka Dworska, położony częściowo na wydmach nadwiślańskich
Las Mokry Ług,
Wiśniowa Góra,
Międzylesie,
Aleksandrów,
Rezerwat Morysin.
Obszary leśne Warszawy są bardzo cenne jako ostoje fauny i flory (zwłaszcza lasy objęte ochroną jako rezerwaty) oraz ze względu na walory krajobrazowe.


=== Wody ===

Na terenie Warszawy znajduje się kilkadziesiąt zbiorników wodnych i cieków, niektóre z nich mają dużą wartość przyrodniczą i krajobrazową. W skład wód stojących wchodzi m.in. kilka zbiorników o charakterze jezior, będących starorzeczami Wisły (Jezioro Wilanowskie, Jeziorko Czerniakowskie, Jezioro Powsinkowskie, Jezioro Kamionkowskie, Jezioro Gocławskie, Łacha Potocka), kilka zbiorników torfowiskowych, kilkanaście stawów parkowych i sztuczne zbiorniki (przeważnie fosy) będące pozostałościami XIX-wiecznych fortyfikacji Warszawy, a także pozostałości po wyrobiskach gliny w formie glinianek (w Parku Szczęśliwickim, Parku Moczydło, Glinianki Sznajdra, Staw Koziorożca itd.).
Największym naturalnym zbiornikiem wodnym w Warszawie jest Jeziorko Czerniakowskie (19,7 ha) mające status rezerwatu. Inne duże zbiorniki (o powierzchni kilkunastu ha) to także Jezioro Powsinkowskie (bardzo cenne przyrodniczo: m.in. jako ostoja ptaków wodno-błotnych i ze względu na rzadkie gatunki bentosowych bezkręgowców) i Jezioro Wilanowskie. W dużych warszawskich parkach znajduje się wiele stawów parkowych, jednak tylko niektóre z nich mają charakter zbiorników trwałych (Łazienki Królewskie, Park Moczydło, Park Szczęśliwicki, Park Skaryszewski, Dolinka Służewiecka), z pozostałych (np. Pole Mokotowskie, Park Ujazdowski) woda jest regularnie spuszczana, okresowo usuwane są rośliny i osady, co uniemożliwia występowanie w nich większości typowych przedstawicieli słodkowodnej fauny i flory. Na terenie Warszawy występują chronione prawem torfowiska, na których znajdują się malownicze zbiorniki wodne (m.in. Macierowe Bagno i Bagno Jacka w Wesołej oraz Biały Ług w Wawrze). Częściową ochroną prawną jako tzw. użytek ekologiczny objęte jest Jeziorko Imielińskie na Ursynowie.
Na terenie Warszawy znajduje się wiele sztucznych zbiorników wodnych będących pozostałościami po XIX-wiecznych fortyfikacjach miasta. Należą do nich m.in.:
fosa Fortu Wawrzyszew – obecnie jeden z bardziej czystych zbiorników tej części Warszawy
fosa Fortu Bema – dostępna dla zwiedzających wraz z parkiem utworzonym na terenie fortyfikacji, w ostatnich latach uregulowana i odnowiona łączenie z całym kompleksem
Fosa Babicka wokół Fortu Babice – zbiornik niedostępny dla publiczności (zajęty przez Wojsko Polskie)
fosa Fortu Blizne
fosa Fortu Okęcie – znajdująca się w rękach prywatnych
fosa Fortu Zbarż – publicznie dostępna, obfitująca w ryby i lubiana przez wędkarzy
fosa Fortu Piłsudskiego
fosa Fortu Czerniaków, obecnie Park im. Czesława Szczubełka
Bernardyńska Woda.
Wiele fragmentów przepływającej przez Warszawę Wisły, zwłaszcza na wschodnim brzegu, jest bardzo cennych przyrodniczo, zarówno ze względu na gnieżdżące się tu ptaki (np. Rezerwat Wyspy Zawadowskie w Wilanowie i Wawrze), jak i liczne populacje ryb, a także rzadkich bezkręgowców. Około 20 trwałych cieków i kanałów jest elementem środowiska przyrodniczego Warszawy, m.in. silnie zdegradowany, choć wciąż atrakcyjny przyrodniczo kilkunastokilometrowy Kanał Żerański (Królewski) łączący Wisłę z Jeziorem Zegrzyńskim i malownicza rzeka Wilanówka, płynąca fragmentami wśród wiejskiego i półnaturalnego krajobrazu. Wiele starych cieków wodnych: Drna, Rudawka, Żurawka – zostało skanalizowanych.
Środowiska słodkowodne Warszawy i ich otoczenie to, jak w przypadku innych wielkich miast rezerwuary różnorodności biologicznej, podlegają coraz większej presji ze strony otaczających silnie zurbanizowanych obszarów (tzw. rozpełzanie się miasta).


== Osoby związane z Warszawą ==


=== Honorowi obywatele ===


== Miasta partnerskie ==
Lista miast partnerskich Warszawy:


== Przypisy ==


== Bibliografia ==
Dokumentacja Bibliograficzna do Historii Europy Środkowo-Wschodniej (Herder-Institut)


== Linki zewnętrzne ==

Warszawa w katalogu Open Directory Project
Warszawa w Słowniku geograficznym Królestwa Polskiego, Tom XIII (Warmbrun – Worowo) z 1893 r.
Informacje ogólne
Warszawa – oficjalny serwis stolicy Polski. Urząd m.st. Warszawy. [dostęp 24 czerwca 2014].
WarsawTour – oficjalny portal turystyczny m.st. Warszawy. SCI-ART. [dostęp 24 czerwca 2014].
Tematyczne panoramy Warszawy. [dostęp 24 czerwca 2014].
Warszawikia – Encyklopedia wiki poświęcona miastu Warszawa. [dostęp 15 listopada 2009].
Warszawa – Ostatnie spojrzenie. Niemieckie fotografie lotnicze sprzed sierpnia 1944. [dostęp 24 czerwca 2014].
Bibliografia Warszawy – publikacje zwarte oraz czasopisma z lat 1795-1970
Bibliografia Warszawy i Województwa Warszawskiego za lata 1992-1998 – zbiór publikacji o Warszawie
Mapy
Mapa Warszawy. Prezydent m.st. Warszawy. [dostęp 24 czerwca 2014].
Komunikacyjna Mapa Aglomeracji Warszawskiej. [dostęp 15 listopada 2009].
Archiwalne plany Warszawy i sieci komunikacji miejskiej. [dostęp 15 listopada 2009].
Warszawa 1939, interaktywny portal miłośników przedwojennej Warszawy. [dostęp 2 maja 2013].