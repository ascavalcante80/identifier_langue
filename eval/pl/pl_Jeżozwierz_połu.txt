wy. Zaniepokojony zamiera w bezruchu, strosząc swe kolce, odpadające w kontakcie z agresorem. Następnie zaś poczyna biegać w tył i na boki, strasząc przeciwnika kolczastym owłosieniem. Jeśli może, ucieka do nory, odwracając się kolcami w stronę wejścia.


== Status ==
Zwierzę występuje pospolicie. Jego liczebność nie ulega zmianom. Badania opierające się na ustalaniu wieku zwierzęcia dzięki stanowi jego zębów wykazały, że struktura wiekowa populacji jest stabilna.
Przez długi czas uczonych nurtowała kwestia, w jaki sposób regulowana jest liczebność gatunku. Ponieważ osiąga ona tylko taki poziom, jaki może wyżywić środowisko, wydaje się, że przyrost naturalny ujemnie koreluje z zagęszczeniem osobników. Wydaje się, że rozród ograniczają głównie sezonowość okresu rozrodczego, monogamia i życie w grupach w początkowych okresie życia. Stwierdzono, że przy mniejszym zagęszczeniu osobników młode prędzej opuszczają rodziców. Natomiast do najważniejszych czynników biorących udział w autoregulacji liczebności gatunku zaliczono wiek, w którym nowe pokolenie dochowuje się swego pierwszego miotu, a także śmiertelność młodych.
Nie wymienia się poważnych zagrożeń dla gatunku. Chociaż pada on ofiarą polowań, skorzytał na ekspansji ludzkiej i rozwoju rolnictwa, stając się szkodnikiem upraw. Także zmniejszenie populacji polujących nań wielkich kotów sprzyja gatunkowi.
Gatunek zamieszkuje liczne parki narodowe i obszary chronione. Należą tutaj Park Narodowy Krugera, Park Narodowy Pilanesberg, Park Narodowy Mountain Zebra, Transgraniczny Park Narodowy Kgalagadi, Park Narodowy Addo Elephant. Jeżozwierza tego spotyka się też w Tembe Elephant Park. Obejmuje go też National Environmental Management: Biodiversity Act z 2004.


== W kulturze i niewoli ==

Panuje nieusprawiedliwiony badaniami pogląd, że jeżozwierze potrafią strzelać swymi kolcami.
Obecnie traktuje się gatunek jako szkodnika, pojawia się bowiem często na plantacjach, gdzie nie tylko zjada uprawiane rośliny, ale także kopie dziury, wyrządzając o wiele większe szkody. Jest on także obiektem polowań, a jego mięso, zwłaszcza wśród miejscowej ludności, ceni się za delikatność. Natomiast kolce służą tubylcom do wyrobu biżuterii i innych przedmiotów dekoracyjnych.
Zwierzę spotyka się w niewoli. Dla celów naukowych w RPA hoduje się je od 1980. Do unieruchamiania zwierzęcia używa się mieszaniny chlorowodorków tiletaminy i zolazepamu. Badacze uznają ją za odpowiednią do tego celu, choć w badaniach spowodowała śmierć 1 samca na 31 badanych jeżozwierzy


== Przypisy ==