ktykach rolniczych, budowę konstrukcji przeciwpowodziowych, zmiany w służbie medycznej i ochronę gatunków zagrożonych.
Według klimatologa Macieja Sadowskiego polityka Unii Europejskiej polegająca na stawianiu nierealnych celów redukcji emisji w oderwaniu od głównych emitentów w skali globalnej jest skazana na porażkę i należy ją zastąpić skoordynowanymi inwestycjami w technologie efektywnie energetycznie.
Według fizyka Davida Deutscha rozwiązaniem problemu globalnego ocieplenia nie jest ograniczanie poziomu produkcji przemysłowej (np. protokół z Kioto), bo spowoduje ono zdegradowanie wszystkiego, co określamy jako zdobycze cywilizacji i będzie katastrofą samą w sobie. W szczególności zaś uniemożliwi powstrzymanie potencjalnie negatywnych skutków globalnego ocieplenia.
Według opublikowanego w 2009 roku raportu Ecofys obniżenie emisji w Europie o 30% jest możliwe w ciągu 20 lat wyłącznie przez konsekwentne zastępowanie instalacji o kończącym się czasie życia technicznego systemami o większej efektywności.


=== Inżynieria planetarna ===
Nowo powstała dyscyplina naukowa, inżynieria planetarna (ang. geoengineering), proponuje rozwiązania mające na celu zakrojoną na szeroką skalę modyfikację środowiska przyrodniczego, aby dostosować je do ludzkich potrzeb. Proponuje się m.in. mechanizmy usuwające gazy cieplarniane z atmosfery, głównie poprzez sekwestrację dwutlenku węgla. Innym rozwiązaniem miałoby być ograniczenie docierającego do powierzchni Ziemi promieniowania słonecznego, przez dodanie do stratosfery cząstek aerozoli siarczanów.


== Debata polityczno-publiczna ==

W ostatnich kilkunastu latach wzrost świadomości o badaniach dotyczących globalnego ocieplenia spowodował polityczną i ekonomiczną debatę. Rejony ubogie, w szczególności Afryka, są najbardziej narażone na sugerowane efekty globalnego ocieplenia, mimo niskich ilości emisji w porównaniu ze światem rozwiniętym.
Stany Zjednoczone i Australia skrytykowały wyznaczony przez protokół z Kioto mechanizm ulg w ograniczaniu emisji dla krajów rozwijających się. Jest to także jeden z powodów kontynuowania odmowy ratyfikacji traktatu przez USA. W krajach europejskich pogląd, że człowiek wpływa na klimat zyskał szersze poparcie opinii publicznej niż w USA.
W kwestii zmian klimatu Unia Europejska zapoczątkowała debatę porównującą koszty i korzyści z ograniczenia przemysłowej emisji gazów cieplarnianych. Dyskutowane (m.in. w Unii Europejskiej) są wady i zalety rozwoju alternatywnych źródeł energii jako jeden z mechanizmów redukujących przyszłe emisje węgla. Niektóre firmy i organizacje, jak np. think tank Competitive Enterprise Institute i ExxonMobil, zwracają uwagę na bardziej ostrożne prognozy zmian klimatycznych i podkreślają koszt ekonomiczny ścisłej kontroli emisji. Podobnie, organizacje ekologiczne i wpływowe osoby publiczne organizują kampanie społeczne podkreślające potencjalne zagrożenia skutków globalnego ocieplenia i promujące wdrażanie mechanizmów kontrolujących zmianę klimatu. Niektóre firmy, które wydobywają i przetwarzają paliwa kopalniane poinformowały o ograniczeniu dotacji dla grup promujących sceptycyzm lub wezwały do przeciwdziałania globalnemu ociepleniu.
Innym aspektem debaty jest stopień ograniczenia emisji rynków wschodzących, takich jak Chiny i Indie. Niedawne raporty pokazują, że Chiny wyprzedziły USA pod względem narodowych emisji dwutlenku węgla. Chiny argumentują, że mają mniejsze zobowiązania względem ograniczenia, ponieważ ich emisje na jednego mieszkańca są sześć razy niższe od Stanów Zjednoczonych. Podobnie reagują Indie, które również zostały zwolnione z ograniczeń nałożonych przez protokół z Kioto, ale są jednym z największych emiterów przemysłowych. Stany Zjednoczone odpowiadają, że jeżeli mają ponieść koszty redukcji dwutlenku węgla, powinny to uczynić również Chiny.
Część polityków i naukowców krytykuje niektóre lub wszystkie główne ustalenia dotyczące zmian klimatu. Kwestionują oni m.in. istnienie globalnego ocieplenia, wpływ człowieka na klimat, bądź realność zagrożenia wskutek zmian klimatu. Do sceptyków globalnego ocieplenia posiadających wykształcenie naukowe należą np. Fred Singer, Richard Lindzen, Zbigniew Jaworowski czy William Gray. W 2012 roku Wall Street Journal opublikował list podpisany przez 16 naukowców, którzy zaprezentowali stanowisko sceptyczne. Mimo że niektórzy naukowcy wyrazili sprzeciw wobec pewnych ustaleń IPCC, większość uczonych badających zmiany klimatyczne zgadza się z podstawowymi wnioskami Zespołu.
Jednym z istotnych problemów debaty nad globalnym ociepleniem jest popularyzacja wyników naukowych. W tym celu IPCC opracowało streszczenie głównych rezultatów w postaci „podsumowania dla decydentów politycznych” oraz FAQ, czyli zbiory „często zadawanych pytań” i odpowiedzi na nie. Istnieją też publikacje popularnonaukowe opisujące podstawy naukowe globalnego ocieplenia.


== Adnotacje ==
↑ Zaktualizowany stuletni trend liniowy (1906-2005) ze wzrostem 0,74 °C [0,56 °C do 0,92 °C] podany w Czwartym Raporcie IPCC jest więc większy niż odpowiadający mu trend 1901 do 2000 podany w Trzecim Raporcie IPCC ze wzrostem 0,6 °C [0,4 °C do 0,8 °C].
↑ Symulacje numeryczne klimatu przeprowadzone tylko z efektami naturalnymi pokazują, że maksimum ocieplenia – o około 0,2 °C – wystąpiłoby w 1950. Po 1950, ze względu na zwiększony, ale ochładzający wpływ efektów wulkanicznych, ocieplenie poprzez czynniki naturalne zmniejszyłoby się o połowę.
↑ Gabriele C. Hegerl: Understanding and Attributing Climate Change (ang.). W: Climate Change 2007: The Physical Science Basis. Contribution of Working Group I to the Fourth Assessment Report of the Intergovernmental Panel on Climate Change [on-line]. Międzyrządowy Zespół do spraw Zmian Klimatu., 2007-05-07. [dostęp 27 marca 2008]. s. 690.  Cytat: „Ostatnie szacunki (Grafika 9.9) podają relatywnie niewielki łączny efekt czynników naturalnych na średnią temperaturę globalną na drugą połowę XX wieku, z netto małym efektem chłodzącym wpływu słonecznego-wulkanicznego”.
↑ Caspar Ammann. Solar influence on climate during the past millennium: Results from ransient simulations with the NCAR Climate Simulation Model. „Proceedings of the National Academy of Sciences of the United States of America”. Kwiecień 2007. Tom 104, nr 10. s. 3713-3718. Cytat: „Mimo że temperatury półkuli północnej z eksperymentu w dużej skali są często niższe niż w skalach mniejszych, temperatura powierzchni półkuli północnej modelu w skali dekadowej mieści się w zakresie niepewności pomiarowych dostępnych rekonstrukcji temperatur. Symulacja w skali średniej również w zasadzie powiela główne właściwości pokazane w ogólnych rejestrach”. „Bez wymuszania antropogennego, XX-wieczne ocieplenie jest niskie. Symulacje jedynie z naturalnymi czynnikami wymuszania dają ocieplenie ~0,2 °C ok. roku 1950, które z kolei zredukowane jest o mniej więcej połowę pod koniec XX wieku ze względu na zwiększony wulkanizm”. 
↑ Wspólne oświadczenie z 2001, podpisane przez akademie naukowe z Australii, Belgii, Brazylii, Chin, Francji, Indii, Indonezji, Irlandii, Kanady, Karaibów, Malezji, Niemiec, Nowej Zelandii, Szwecji, Wielkiej Brytanii i Włoch. W oświadczeniu z 2005 dodano Japonię, Rosję i USA. Oświadczenie z 2007 zawierało dodatkowo Meksyk i Republikę Południowej Afryki. Osobne oświadczenie wydała Polska Akademia Nauk. Profesjonalne stowarzyszenia to American Association for the Advancement of Science, American Astronomical Society, American Chemical Society, Amerykańska Unia Geofizyczna, American Institute of Physics, Amerykańskie Towarzystwo Meteorologiczne, American Physical Society, American Quaternary Association, Australian Meteorological and Oceanographic Society, Canadian Foundation for Climate and Atmospheric Sciences, Canadian Meteorological and Oceanographic Society, European Academy of Sciences and Arts, European Geosciences Union, European Science Foundation, Geological Society of America, Geological Society of London-Stratigraphy Commission, InterAcademy Council, International Council of Academies of Engineering and Technological Sciences, International Union of Geodesy and Geophysics, International Union for Quaternary Research, National Research Council, Network of African Science Academies, Royal Meteorological Society i Światowa Organizacja Meteorologiczna.
↑ Mike Lockwood, Claus Fröhlich. Recent oppositely directed trends in solar climate forcings and the global mean surface air temperature. „Proceedings of the Royal Society A”. Tom 463, 2007-10-08. nr 2086. s. 2447-2460. Cytat: „Nasze wyniki wykazują, że zaobserwowanego gwałtownego wzrostu średniej temperatury globalnej po 1985 nie można przypisać aktywności słonecznej, niezależnie od użytych mechanizmów i bez znaczenia na wzmocnioną aktywność słoneczną”.. 
↑ R. Somerville był w 2007 koordynatorem i autorem prowadzącym Czwartego Raportu IPCC. Książka m.in. omawia wyniki z IV raportu IPCC. Patrz: Richard C.J. Somerville: The Forgiving Air. Understanding Environmental Change. 2008, s. 224. ISBN 978-1-878220-85-1. (ang.)
↑ R. Henson pracuje w amerykańskim University Corporation for Atmospheric Research. Patrz: Robert Henson: The Rough Guide to Climate Change. 2006.


== Przypisy ==


== Linki zewnętrzne ==
Naukowe
Intergovernmental Panel on Climate Change i UN Climate Panel Report’s Key Findings
Nature Reports Climate Change
The UK Met Office Hadley Centre site
NOAA Global Warming FAQ – najczęściej zadawane pytania o globalnym ociepleniu na NOAA
Discovery of Global Warming – wprowadzenie do tematu i historia odkrycia, autorstwa Spencera R. Wearta
Caution urged on climate 'risks'
stanowisko KNG PAN w sprawie zagrożenia globalnym ociepleniem
Edukacyjne
How Global Warming Works
What Is Global Warming? – prezentacja Shockwave na National Geographic
Ziemia na rozdrożu – polski portal poświęcony tematyce globalnego ocieplenia
The EdGCM (Educational Global Climate Modelling Project) – model klimatu EdGCM
The DISCOVER Project – dane satelitarne NASA o oceanie i klimacie
The Pew Center on global climate change
The Evolution of Global Warming Science: From Ideas to Scientific Facts – film wideo z wykładu Warrena Washingtona
Best Effort Global Warming Trajectories – autorstwa Harveya Lama z Wolfram Research
Inne
Science and Technology Sources on the Internet – lista zasobów internetowych wraz z opisami
Union of Concerned Scientists Global Warming page
Watch and read 'Tipping Point' – australijski dokument naukowy o wpływie globalnego ocieplenia na rzadkie, zagrożone i powszechne gatunki
Gateway to the UN System’s Work on Climate Change