ając to "teorią znikania prawdy" postąpił niesłusznie, nie doceniając siły cudzysłowów. Przymiotnik "prawdziwy" jest zbędny w zastosowaniu do zdań, które mamy przed sobą, "nie możemy się go natomiast pozbyć, kiedy chcemy powiedzieć, że wszystkie zdania takiego a takiego rodzaju są lub nie są prawdziwe albo że czyjaś wypowiedź, której nie potrafimy zacytować, była lub nie była prawdziwa, albo że prawa o zniesławieniu nie stosują się do zdań prawdziwych, albo że będziemy mówili prawdę, całą prawdę i tylko prawdę, tak nam dopomóż Bóg. Jeśli sparafrazujemy takie konteksty w rachunku predykatów, to podmiotem predykatu prawdziwości nie będzie cytat, lecz zmienna. Właśnie dlatego nie możemy łatwo zrezygnować z predykatu prawdziwości". Prawdę możemy też zinterpretować jako przypadek denotacji. Dany predykat n – argumentowy denotuje dany ciąg n – członowy wtedy i tylko wtedy, gdy jest o nim prawdziwy. Ale co zrobić z predykatem zeroargumentowym, czyli zdaniem, w którego przypadku nie ma niczego, o czym może on być prawdziwy? Denotacja redukuje się tu do samej prawdy. "Zerowym przypadkiem denotowania przez predykaty jest prawdziwość zdań. Prawdę nazwać można – ryzykując, że bedziemy cytowani jako autorzy tego określenia – po prostu zdegenerowanym przypadkiem denotacji".
Według Quine'a wyjaśnienie zgodnie z którym prawda sprowadza się do usunięcia cudzysłowu nie jest definicją prawdy w ścisłym sensie tego słowa, ponieważ nie mówi nam, w jaki sposób wyeliminować dzięki parafrazie przymiotnik "prawdziwy" z każdego kontekstu, w którym może wystąpić w zdaniu. Dowiadujemy się jedynie, jak go wyeliminować ze zdania, w którym występuje on obok wyrażenia w cudzysłowie. A definicja w ścisłym sensie tego słowa jest eliminacją. Jednakże wyjaśnienie to jest definicją pojęcia prawdy, ponieważ "określa ono w zrozumiały sposób wszystkie zrozumiałe dla nas prawdy: prawdziwość każdego zdania jest równie zrozumiała jak samo to zdanie". Ponadto "dążenie do prawdy zawiera się implicite już w sposobie, w jaki posługujemy się słowem «prawdziwe». Akceptujemy jako prawdziwe (i powinniśmy to czynić) najmocniej uzasadnione konkluzje aktualnej nauki, gdy jednak któraś z nich zostanie wyparta przez dalsze badania, nie powiemy, że była ona prawdziwa, lecz stała się fałszywa. Powiemy, że wbrew naszym przekonaniom nie była ona prawdziwa. Naukę traktujemy jako poszukiwanie i odkrywanie prawdy, nie zaś dekretowanie jej. Na tym polega nasz realizm i jest on integralnym założeniem semantyki predykatu «prawdziwe»".


== Bibliografia ==
Alfred Ayer: Filozofia w XX wieku. przeł. Tadeusz Baszniak. Warszawa: Wydawnictwo Naukowe PWN, 2000. ISBN 83-01-12450-4.
Tomasz Bigaj. Quine'owskie pojęcie zobowiązań ontologicznych języka. „Edukacja Filozoficzna”. 1992. nr 13. 
Hilary Putnam: Wiele twarzy realizmu i inne eseje. przeł. Adma Grobler. Warszawa: Wydawnictwo Naukowe PWN, 1998. ISBN 83-01-12528-4.
Willard Van Orman Quine: Filozofia logiki. przeł. Barbara Stanosz. Warszawa: Fundacja "Aletheia", 2002. ISBN 83-87045-101.
Willard Van Orman Quine: Granice wiedzy i inne eseje filozoficzne. przeł. Barbara Stanosz. Warszawa: Państ. Instytut Wydawniczy, 1986. ISBN 83-06-01350-6.
Willard Van Orman Quine: Od bodźca do nauki. przeł. Barbara Stanosz. Warszawa: Fundacja Aletheia, 1998. ISBN 83-87045-23-3.
Willard Van Orman Quine: Różności : słownik prawie filozoficzny. przeł. Cezary Cieśliński. Warszawa: Fundacja "Aletheia", 2000. ISBN 83-87045-55-1.
Willard Van Orman Quine: Słowo i przedmiot. przeł. Cezary Cieśliński. Warszawa: Fundacja Aletheia, 1999, s. 29. ISBN 83-87045-33-0.
Willard Van Orman Quine: Z punktu widzenia logiki : dziewięć esejów logiczno-filozoficznych. przeł. Barbara Stanosz. Warszawa: Fundacja Aletheia, 2000. ISBN 83-87045-51-9.


== Przypisy ==