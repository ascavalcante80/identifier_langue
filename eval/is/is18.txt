 "réttlæti mitt fyrir Guði,"
 að þú spyr, hvað það stoði þig? "Hvaða gagn hefi ég af því, fremur en ef ég syndgaði?"
 Ég ætla að veita þér andsvör í móti og vinum þínum með þér.
 Horf þú á himininn og sjá, virtu fyrir þér skýin, sem eru hátt yfir þér.
 Syndgir þú, hvað getur þú gjört honum? Og séu afbrot þín mörg, hvaða skaða gjörir þú honum?
 Sért þú ráðvandur, hvað gefur þú honum, eða hvað þiggur hann af þinni hendi?
 Mann, eins og þig, varðar misgjörð þín og mannsins barn ráðvendni þín.
 Menn æpa að sönnu undan hinni margvíslegu kúgan, kveina undan armlegg hinna voldugu,
 en enginn þeirra segir: "Hvar er Guð, skapari minn, sá er leiðir fram lofsöngva um nótt,
 sem fræðir oss meira en dýr merkurinnar og gjörir oss vitrari en fugla loftsins?"
 Þá æpa menn - en hann svarar ekki - undan drambsemi hinna vondu.
 Nei, hégómamál heyrir Guð eigi, og hinn Almáttki gefur því engan gaum,
 hvað þá, er þú segir, að þú sjáir hann ekki. Málið er lagt fram fyrir hann, og þú átt að bíða eftir honum.
 En nú, af því að reiði hans hefir eigi refsað, á hann alls eigi að hafa vitað neitt um yfirsjónina!
 En Job opnar munninn til að mæla hégóma, heldur langar ræður í vanhyggju sinni.
Kafla 36 
 Og Elíhú hélt áfram og sagði:
 Haf þolinmæði við mig enn stutta stund, að ég megi fræða þig, því að enn má margt segja Guði til varnar.
 Ég ætla að sækja þekking mína langar leiðir og sanna, að skapari minn hafi á réttu að standa.
 Því að vissulega fer ég eigi með ósannindi, maður með fullkominni þekking stendur frammi fyrir þér.
 Sjá, Guð er voldugur, þó fyrirlítur hann engan, voldugur að andans krafti.
 Hann viðheldur ekki lífi hins óguðlega, en veitir hinum voluðu rétt þeirra.
 Hann hefir ekki augun af hinum réttláta, og hjá konungum í hásætinu lætur hann þá sitja að eilífu, til þess að þeir séu hátt upp hafnir.
 Og þótt þeir verði viðjum reyrðir, veiddir í snörur eymdarinnar,
 og hann setur þeim fyrir sjónir gjörðir þeirra og afbrot þeirra að þeir breyttu drambsamlega,
 og hann opnar eyru þeirra fyrir umvönduninni og segir að þeir skuli snúa sér frá ranglæti, -
 ef þeir þá hlýða og þjóna honum, þá eyða þeir dögum sínum í velgengni og árum sínum í unaði.
 En hlýði þeir ekki, þá farast þeir fyrir skotvopnum, gefa upp andann í vanhyggju sinni.
 Því að vonskufullir í hjarta ala þeir með sér reiði, hrópa eigi á hjálp, þegar hann fjötrar þá.
 Önd þeirra deyr í æskublóma og líf þeirra eins og hórsveina.
 En hann frelsar hinn bágstadda með bágindum hans og opnar eyru þeirra með þrengingunni.
 Einnig þig ginnir hann út úr gini neyðarinnar út á víðlendi, þar sem engin þrengsli eru, og það sem kemur á borð þitt, er fullt af feiti.
 En ef þú vinnur til dóms hins óguðlega, þá munu dómur og réttur hremma þig.
 Lát því eigi reiðina ginna þig til spotts, og lát eigi stærð lausnargjaldsins tæla þig.
 Mun hróp þitt koma þér úr nauðunum eða nokkur áreynsla krafta þinna?
 Þráðu eigi nóttina, þá er þjóðir sópast burt af stöðvum sínum.
 Gæt þín, snú þér eigi að ranglæti, því að það kýst þú heldur en að líða.
 Sjá, Guð er háleitur í framkvæmdum máttar síns, hver er slíkur kennari sem hann?
 Hver hefir fyrirskipað honum veg hans, og hver dirfist að segja: "Þú hefir gjört rangt"?
 Minnstu þess, að þú vegsamir verk hans, það er mennirnir syngja um lofkvæði.
 Allir menn horfa með fögnuði á það, dauðlegur maðurinn lítur það úr fjarska.
 Já, Guð er mikill og vér þekkjum hann ekki, tala ára hans órannsakanleg.
 Því að hann dregur upp vatnsdropana og lætur ýra úr þoku sinni,
 regnið, sem skýin láta niður streyma, drjúpa yfir marga menn.
 Og hver skilur útbreiðslu skýjanna og dunurnar í tjaldi hans?
 Sjá, hann breiðir ljós sitt út kringum sig og hylur djúp hafsins.
 Því að með því dæmir hann þjóðirnar, með því veitir hann fæðu í ríkum mæli.
 Hendur sínar hylur hann ljósi og býður því út gegn fjandmanni sínum.
 Þruma hans boðar komu hans, hans sem lætur reiði sína geisa gegn ranglætinu.
Kafla 37 
 Já, yfir þessu titrar hjarta mitt og hrökkur upp úr stað sínum.
 Heyrið, heyrið drunur raddar hans og hvininn, sem út fer af munni hans.
 Undir öllum himninum lætur hann eldinguna þjóta og leiftur sitt út á jaðra jarðarinnar.
 Á eftir því kemur öskrandi skrugga, hann þrumar með sinni tignarlegu raust og heldur eldingunum ekki aftur, þá er raust hans lætur til sín heyra.
 Guð þrumar undursamlega með raust sinni, hann sem gjörir mikla hluti, er vér eigi skiljum.
 Því að hann segir við snjóinn: "Fall þú á jörðina," og eins við hellirigninguna og hennar dynjandi helliskúrir.
 Hann innsiglar hönd sérhvers manns, til þess að allir menn viðurkenni verk hans.
 Þá fara villidýrin í fylgsni sín og hvílast í bælum sínum.
 Stormurinn kemur úr forðabúrinu og kuldinn af norðanvindunum.
 Fyrir andgust Guðs verður ísinn til, og víð vötnin eru lögð í læðing.
 Hann hleður skýin vætu, tvístrar leifturskýi sínu víðsvegar.
 En það snýst í allar áttir, eftir því sem hann leiðir það, til þess að það framkvæmi allt það er hann býður því, á yfirborði allrar jarðarinnar.
 Hann lætur því ljósta niður, hvort sem það er til hirtingar eða til að vökva jörðina eða til að blessa hana.
 Hlýð þú á þetta, Job, stattu kyrr og gef gaum að dásemdum Guðs.
 Skilur þú, hvernig Guð felur þeim hlutverk þeirra og lætur leiftur skýja sinna skína?
 Skilur þú, hvernig skýin svífa, dásemdir hans, sem fullkominn er að vísdómi,
 þú, sem fötin hitna á, þá er jörðin mókir í sunnanmollu?
 Þenur þú út með honum heiðhimininn, sem fastur er eins og steyptur spegill?
 Kenn oss, hvað vér eigum að segja við hann! Vér megnum ekkert fram að færa fyrir myrkri.
 Á að segja honum, að ég ætli að tala? Eða hefir nokkur sagt, að hann óski að verða gjöreyddur?
 Og nú sjá menn að sönnu ekki ljósið, sem skín skært að skýjabaki, en vindurinn þýtur áfram og sópar skýjunum burt.
 Gullið kemur úr norðri, um Guð lykur ógurlegur ljómi.
 Vér náum eigi til hins Almáttka, til hans, sem er mikill að mætti. En réttinn og hið fulla réttlæti vanrækir hann ekki.
 Fyrir því óttast mennirnir hann, en hann lítur ekki við neinum sjálfbirgingum.
Kafla 38 
 Þá svaraði Drottinn Job úr stormviðrinu og sagði:
 Hver er sá, sem myrkvar ráðsályktun Guðs með óskynsamlegum orðum?
 Gyrð lendar þínar eins og maður, þá mun ég spyrja þig, og þú skalt fræða mig.
 Hvar varst þú, þegar ég grundvallaði jörðina? Seg fram, ef þú hefir þekkingu til.
 Hver ákvað mál hennar - þú veist það! - eða hver þandi mælivaðinn yfir hana?
 Á hvað var stólpum hennar hleypt niður, eða hver lagði hornstein hennar,
 þá er morgunstjörnurnar sungu gleðisöng allar saman og allir guðssynir fögnuðu?
 Og hver byrgði hafið inni með hurðum, þá er það braust fram, gekk út af móðurkviði,
 þá er ég fékk því skýin að klæðnaði og svartaþykknið að reifum?
 þá er ég braut því takmörk og setti slagbranda fyrir og hurðir
 og mælti: "Hingað skaltu komast og ekki lengra, hér skulu þínar hreyknu hrannir brotna!"
 Hefir þú nokkurn tíma á ævi þinni boðið út morgninum, vísað morgunroðanum á stað hans,
 til þess að hann gripi í jaðar jarðarinnar og hinir óguðlegu yrðu hristir af henni?
 Hún breytist eins og leir undir signeti, og allt kemur fram eins og á klæði.
 Og hinir óguðlegu verða sviptir ljósinu og hinn upplyfti armleggur sundur brotinn.
 Hefir þú komið að uppsprettum hafsins og gengið á botni undirdjúpsins?
 Hafa hlið dauðans opnast fyrir þér og hefir þú séð hlið svartamyrkursins?
 Hefir þú litið yfir breidd jarðarinnar? Seg fram, fyrst þú veist það allt saman.
 Hvar er vegurinn þangað sem ljósið býr, og myrkrið - hvar á það heima,
 svo að þú gætir flutt það heim í landareign þess og þekktir göturnar heim að húsi þess?
 Þú veist það, því að þá fæddist þú, og tala daga þinna er há!
 Hefir þú komið til forðabúrs snjávarins og séð forðabúr haglsins,
 sem ég hefi geymt til tíma neyðarinnar, til orustu- og ófriðardagsins?
 Hvar er vegurinn þangað sem ljósið skiptist og austanvindurinn dreifist yfir jörðina?
 Hver hefir búið til rennu fyrir steypiregnið og veg fyrir eldingarnar
 til þess að láta rigna yfir mannautt land, yfir eyðimörkina, þar sem enginn býr,
 til þess að metta auðnir og eyðilönd og láta grængresi spretta?
 Á regnið föður eða hver hefir getið daggardropana?
 Af kviði hverrar er ísinn útgenginn, og hrím himinsins - hver fæddi það?
 Vötnin þéttast eins og steinn, og yfirborð fljótsins verður samfrosta.
 Getur þú þrengt sjöstirnis-böndin eða fær þú leyst fjötra Óríons?
 Lætur þú stjörnumerki dýrahringsins koma fram á sínum tíma og leiðir þú Birnuna með húnum hennar?
 Þekkir þú lög himinsins eða ákveður þú yfirráð hans yfir jörðunni?
 Getur þú lyft raust þinni upp til skýsins, svo að vatnaflaumurinn hylji þig?
 Getur þú sent eldingarnar, svo að þær fari og segi við þig: "Hér erum vér!"
 Hver hefir lagt vísdóm í hin dimmu ský eða hver hefir gefið loftsjónunum vit?
 Hver telur skýin með visku, og vatnsbelgir himinsins - hver hellir úr þeim,
 þegar moldin rennur saman í kökk og hnausarnir loða hver við annan?
 Veiðir þú bráðina fyrir ljónynjuna, og seður þú græðgi ungljónanna,
 þá er þau kúra í bæli sínu og vaka yfir veiði í þéttum runni?
 Hver býr hrafninum fæðu hans, þá er ungar hans hrópa til Guðs, flögra til og frá ætislausir?
Kafla 39 
 Veist þú tímann, nær steingeiturnar bera? Gefur þú gaum að fæðingarhríðum hindanna?
 Telur þú mánuðina, sem þær ganga með, og veist þú tímann, nær þær bera?
 Þær leggjast á knén, fæða kálfa sína, þær losna fljótt við kvalir sínar.
 Kálfar þeirra verða sterkir, vaxa í haganum, fara burt og koma ekki aftur til þeirra.
 Hver hefir látið skógarasnann ganga lausan og hver hefir leyst fjötra villiasnans,
 sem ég hefi gefið eyðivelli að bústað og saltsléttu að heimkynni?
 Hann hlær að hávaða borgarinnar, hann heyrir ekki köll rekstrarmannsins.
 Það sem hann leitar uppi á fjöllunum, er haglendi hans, og öllu því sem grænt er, sækist hann eftir.
 Mun vísundurinn vera fús til að þjóna þér eða mun hann standa um nætur við stall þinn?
 Getur þú bundið vísundinn með bandinu við plógfarið eða mun hann herfa dalgrundirnar á eftir þér?
 Reiðir þú þig á hann, af því að kraftur hans er mikill, og trúir þú honum fyrir arði þínum?
 Treystir þú honum til að flytja sáð þitt heim og til að safna því á þreskivöll þinn?
 Strúthænan baðar glaðlega vængjunum, en er nokkurt ástríki í þeim vængjum og flugfjöðrum?
 Nei, hún fær jörðinni egg sín og lætur þau hitna í moldinni
 og gleymir, að fótur getur brotið þau og dýr merkurinnar troðið þau sundur.
 Hún er hörð við unga sína, eins og hún ætti þá ekki, þótt fyrirhöfn hennar sé árangurslaus, þá er hún laus við ótta,
 því að Guð synjaði henni um visku og veitti henni enga hlutdeild í hyggindum.
 En þegar hún sveiflar sér í loft upp, þá hlær hún að hestinum og þeim sem á honum situr.
 Gefur þú hestinum styrkleika, klæðir þú makka hans flaksandi faxi?
 Lætur þú hann stökkva eins og engisprettu? Fagurlega frýsar hann, en hræðilega!
 Hann krafsar upp grundina og kætist af styrkleikanum, hann fer út á móti hertygjunum.
 Hann hlær að hræðslunni og skelfist ekki og hopar ekki fyrir sverðinu.
 Á baki hans glamrar í örvamælinum, spjót og lensa leiftra.
 Með hávaða og harki hendist hann yfir jörðina og eigi verður honum haldið, þá er lúðurinn gellur.
 Í hvert sinn er lúðurinn gellur, hvíar hann, og langar leiðir nasar hann bardagann, þrumurödd fyrirliðanna og herópið.
 Er það fyrir þín hyggindi að haukurinn lyftir flugfjöðrunum, breiðir út vængi sína í suðurátt?
 Er það eftir þinni skipun að örninn flýgur svo hátt og byggir hreiður sitt hátt uppi?
 Á klettunum á hann sér býli og ból, á klettasnösum og fjallatindum.
 Þaðan skyggnist hann að æti, augu hans sjá langar leiðir.
 Og ungar hans svelgja blóð, og hvar sem vegnir menn liggja, þar er hann.
Kafla 40 
 Og Drottinn mælti til Jobs og sagði:
 Vill ámælismaðurinn þrátta við hinn Almáttka? Sá er sakir ber á Guð, svari hann þessu!
 Þá svaraði Job Drottni og sagði:
 Sjá, ég er of lítilmótlegur, hverju á ég að svara þér? Ég legg hönd mína á munninn.
 Einu sinni hefi ég talað, og endurtek það eigi, - tvisvar, og gjöri það ekki oftar.
 Þá svaraði Drottinn Job úr stormviðrinu og sagði:
 Gyrð lendar þínar eins og maður. Ég mun spyrja þig, og þú skalt fræða mig.
 Ætlar þú jafnvel að gjöra rétt minn að engu, dæma mig sekan, til þess að þú standir réttlættur?
 Hefir þú þá armlegg eins og Guð, og getur þú þrumað með slíkri rödd sem hann?
 Skrýð þig vegsemd og tign, íklæð þig dýrð og ljóma!
 Lát úthellast strauma reiði þinnar og varpa til jarðar með einu tilliti sérhverjum dramblátum.
 Auðmýk þú sérhvern dramblátan með einu tilliti, og troð þú hina óguðlegu niður þar sem þeir standa.
 Byrg þú þá í moldu alla saman, loka andlit þeirra inni í myrkri,
 þá skal ég líka lofa þig, fyrir það að hægri hönd þín veitir þér fulltingi.
 Sjá, nykurinn sem ég hefi skapað eins og þig, hann etur gras eins og naut.
 Sjá, kraftur hans er í lendum hans og afl hans í kviðvöðvunum.
 Hann sperrir upp stertinn eins og sedrustré, lærsinar hans eru ofnar saman.
 Leggir hans eru eirpípur, beinin eins og járnstafur.
 Hann er frumgróði Guðs verka, sá er skóp hann, gaf honum sverð hans.
 Fjöllin láta honum grasbeit í té, og þar leika sér dýr merkurinnar.
 Hann liggur undir lótusrunnum í skjóli við reyr og sef.
 Lótusrunnarnir breiða skugga yfir hann, lækjarpílviðirnir lykja um hann.
 Sjá, þegar vöxtur kemur í ána, skelfist hann ekki, hann er óhultur, þótt fljót belji á skolti hans.
 Getur nokkur veitt hann með því að ganga framan að honum, getur nokkur dregið taug gegnum nasir hans?
Kafla 41 
 Getur þú veitt krókódílinn á öngul, getur þú heft tungu hans með snæri?
 Dregur þú seftaug gegnum nasir hans og rekur þú krók gegnum kjálka honum?
 Ætli hann beri fram fyrir þig margar auðmjúkar bænir eða mæli til þín blíðum orðum?
 Mun hann gjöra við þig sáttmála, svo að þú takir hann að ævinlegum þræli?
 Munt þú leika þér að honum eins og litlum fugli og getur þú bundið hann fastan fyrir smámeyjar þínar?
 Manga fiskveiðafélagar um hann, skipta þeir honum meðal kaupmanna?
 Getur þú fyllt húð hans broddum og haus hans skutlum?
 Legg hönd þína á hann - hugsaðu þér, hvílík viðureign! Þú gjörir það ekki aftur.
 Já, von mannsins bregst, hann fellur þegar flatur fyrir sjóninni einni saman.
 Enginn er svo fífldjarfur, að hann þori að egna hann, - og hver er þá sá, er þori að ganga fram fyrir mitt auglit?
 Hver hefir að fyrra bragði gefið mér, svo að ég ætti að endurgjalda? Allt sem undir himninum er, það er mitt!
 Ég vil ekki þegja um limu hans, né um styrkleik og fegurð vaxtar hans.
 Hver hefir flett upp skjaldkápu hans að framan, hver fer inn undir tvöfaldan tanngarð hans?
 Hver hefir opnað hliðin að gini hans? Ógn er kringum tennur hans.
 Tignarprýði eru skjaldaraðirnar, lokaðar með traustu innsigli.
 Hver skjöldurinn liggur fast að öðrum, ekkert loft kemst á milli þeirra.
 Þeir eru fastir hver við annan, eru svo samfelldir, að þeir verða eigi skildir sundur.
 Þegar hann hnerrar, standa ljósgeislar úr nösum hans, og augu hans eru sem brágeislar morgunroðans.
 Úr gini hans standa blys, eldneistar ganga fram úr honum.
 Úr nösum hans stendur eimur, eins og upp úr sjóðandi potti, sem kynt er undir með sefgrasi.
 Andi hans kveikir í kolum, og logi stendur úr gini hans.
 Kraftur situr á hálsi hans, og angist stökkur á undan honum.
 Vöðvar holds hans loða fastir við, eru steyptir á hann og hreyfast ekki.
 Hjarta hans er hart sem steinn, já, hart sem neðri kvarnarsteinn.
 Þegar hann stökkur upp, skelfast kapparnir, þeir verða ringlaðir af hræðslu.
 Ráðist einhver að honum með sverði, þá vinnur það eigi á, eigi heldur lensa, skotspjót eða ör.
 Hann metur járnið sem strá, eirinn sem maðksmoginn við.
 Eigi rekur örin hann á flótta, slöngusteinarnir verða hálmur fyrir honum.
 Kylfur metur hann sem hálmstrá, og að hvin spjótsins hlær hann.
 Neðan á honum eru oddhvöss brot, hann markar för í aurinn sem för eftir þreskisleða.
 Hann lætur vella í djúpinu sem í potti, gjörir hafið eins og smyrslaketil.
 Aftur undan honum er ljósrák, ætla mætti, að sjórinn væri silfurhærur.
 Enginn er hans maki á jörðu, hans sem skapaður er til þess að kunna ekki að hræðast.
 Hann lítur niður á allt hátt, hann er konungur yfir öllum drembnum dýrum.
Kafla 42 
 Þá svaraði Job Drottni og sagði:
 Ég veit, að þú megnar allt, og engu ráði þínu verður varnað fram að ganga.
 "Hver er sá, sem myrkvar ráðsályktun Guðs í hyggjuleysi?" Fyrir því hefi ég talað án þess að skilja, um hluti, sem mér voru of undursamlegir og ég þekkti eigi.
 "Hlusta þú, ég ætla að tala. Ég mun spyrja þig, og þú skalt fræða mig."
 Ég þekkti þig af afspurn, en nú hefir auga mitt litið þig!
 Fyrir því tek ég orð mín aftur og iðrast í dufti og ösku.
 Eftir að Drottinn hafði mælt þessum orðum til Jobs, sagði Drottinn við Elífas Temaníta: "Reiði mín er upptendruð gegn þér og báðum vinum þínum, því að þér hafið ekki talað rétt um mig eins og þjónn minn Job.
 Takið yður því sjö naut og sjö hrúta og farið til þjóns míns Jobs og fórnið brennifórn fyrir yður, og Job þjónn minn skal biðja fyrir yður, því aðeins vegna hans mun ég ekki láta yður gjalda heimsku yðar, með því að þér hafið ekki talað rétt um mig eins og þjónn minn Job."
 Þá fóru þeir Elífas Temaníti, Bildad Súíti og Sófar Naamíti og gjörðu svo sem Drottinn hafði boðið þeim. Og Drottinn lét að bæn Jobs.
 Og Drottinn sneri við högum Jobs, þá er hann bað fyrir vinum sínum; og hann gaf Job allt sem hann hafði átt, tvöfalt aftur.
 Þá komu til hans allir bræður hans og allar systur hans og allir þeir, er áður höfðu verið kunningjar hans, og neyttu máltíðar með honum í húsi hans, vottuðu honum samhryggð sína og hugguðu hann út af öllu því böli, sem Drottinn hafði látið yfir hann koma. Og þeir gáfu honum hver einn kesíta og hver einn hring af gulli.
 En Drottinn blessaði síðari æviár Jobs enn meir en hin fyrri, og hann eignaðist fjórtán þúsund sauða, sex þúsund úlfalda, þúsund sameyki nauta og þúsund ösnur.
 Hann eignaðist og sjö sonu og þrjár dætur.
 Og hann nefndi eina Jemímu, aðra Kesíu og hina þriðju Keren Happúk.
 Og eigi fundust svo fríðar konur í öllu landinu sem dætur Jobs, og faðir þeirra gaf þeim arf með bræðrum þeirra.
 Og Job lifði eftir þetta hundrað og fjörutíu ár og sá börn sín og barnabörn, fjóra ættliði.
 Og Job dó gamall og saddur lífdaga.
