brúðunnar í sundur. Því fljótar sem hún missir höfuðið, því fegurra verður sumarið. Í lok brennunnar er siður að áhorfendur noti heita öskuna til að grilla kjötmeti sem þeir koma með.
Street Parade er heiti á teknógöngu í Zürich og er hún sú stærsta í heimi síðan að Loveparade í Berlín lagði upp laupana. Gangan er einnig stærsti árlegi viðburður sem fram fer í borginni. Árið 2010 tóku 650 þús manns þátt í hátíðinni.
Zürifäscht er stórhátíð sem fram fer á þriggja ára fresti í miðborginni og við Zürichvatn. Hér er um langstærstu fólkshátíð í Sviss að ræða. Hátíðin stendur yfir í þrjá daga og sækja um milljón manns borgina heim þegar flugeldasýningin í lok hátíðarinnar fer fram. Á hátíðinni er boðið upp á tónlistarviðburði utandyra, mat hvaðanæva að úr heiminum, markaði, flugsýningar og margt fleira. Hún fer yfirleitt fram í byrjun júlí.


== Frægustu börn borgarinnar ==
(1827) Johanna Spyri, rithöfundur (fæddist í Hirzel rétt utanvið borgarmörkin)
(1911) Max Frisch, rithöfundur og arkítekt
Nokkrir þekktir einstaklingar leituðu hælis í Zürich meðan stríð geysaði í Evrópu. Má þar nefna Lenin, James Joyce (sem hvílir í borginni), Thomas Mann og Bertolt Brecht. Albert Einstein starfaði um tíma sem prófessor í háskólanum.


== Vinabæir ==
Zürich viðheldur vinabæjatengslum við eftirfarandi borgir:


== Byggingar og kennileiti ==

Grossmünster er heiti á aðalkirkju miðborgarinnar. Tvíburaturnarnir eru einkennismerki borgarinnar. Kirkjan var reist 1100-1220. Turnarnir voru hins vegar ekki reistir fyrr en 1487-92. Í kirkjunni voru líkamsleifar píslarvottanna Felix og Regúlu. Því var kirkjan pílagrímskirkja á miðöldum. Það var svo í þessari kirkju sem siðaskiptin í Sviss upphófust er Ulrich Zwingli byrjaði að predika þar 1519. Umskiptin sjálf urðu 1524 og voru þá kaþólskar helgimyndir fjarlægðar, ásamt líkamsleifum Felix og Regúlu. 1763 eyðilagði elding báða turnana, er þeir brunnu niður. Þeir voru endurreistir í núverandi formi 1781-87.
Vatnakirkjan (Wasserkirche) er gömul kirkja sem reist var á litlum hólma í ánni Limmat í miðborg Zürich. Á þessum hólma voru Felix og Regúla tekin af lífi fyrir að neita að færa heiðnum goðum fórn. Aftakan fór fram á grettistaki, en það er staðsett inni í kirkjunni, sem reist var á staðnum í kringum árið 1000. Fram að siðaskiptum var hún því mikilvæg pílagrímskirkja. Á 17. öld var kirkjunni breytt í bókasafn. Hólminn sjálfur er löngu horfinn.
Urania heitir stjörnuathugunarstöðin í miðborginni. Hún var reist 1905-1907 og er elsta slíka stöðin sem er aðgengileg almenningi í Sviss. Byggingin er sömuleiðis elsta steypta húsið í Zürich. Turninn er 51 metra hár. Sjónaukinn getur stækkað allt að 600 falt. Stöðin er opin almenningi. Úr turninum er auk þess gott útsýni yfir borgina. 1989 var byggingin friðuð.


== Heimildir ==
Fyrirmynd greinarinnar var „Zürich“ á þýsku útgáfu Wikipedia. Sótt júní 2011.