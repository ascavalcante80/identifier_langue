്യാവസായികാടിസ്ഥാനത്തിൽ ഖനനം ചെയ്യുന്നുണ്ട്. പരമ്പരാഗത വ്യവസായങ്ങൾക്ക്, പ്രത്യേകിച്ചും കാർഷിക വിഭവങ്ങളുടെ സംസ്കരണത്തിനായിരുന്നു മുമ്പ് തായ്ലൻഡിൽ പ്രാമുഖ്യമുണ്ടായിരുന്നത്. 1970-ൽ ജപ്പാനുമായുണ്ടാക്കിയ വാണിജ്യക്കരാർ വ്യാവസായിക അഭിവൃദ്ധിക്കു വഴിതെളിച്ചു. ഇതിന്റെ അടിസ്ഥാനത്തിൽ രാജ്യത്തുടനീളം സിമന്റ് ഫാക്ടറികൾ, വസ്ത്രനിർമ്മാണ ശാലകൾ, വിവിധയിനം മില്ലുകൾ, എണ്ണ ശുദ്ധീകരണശാലകൾ തുടങ്ങിയവ സ്ഥാപിതമായി. വ്യാവസായിക ഉത്പന്നങ്ങളിൽ കാറുകൾ, സിമന്റ്, ഇലക്ട്രോണിക് ഉപകരണങ്ങൾ, സംസ്കരിച്ച ഭക്ഷ്യ പദാർഥങ്ങൾ, പ്ളാസ്റ്റിക് ഉത്പന്നങ്ങൾ, വസ്ത്രങ്ങൾ മുതലായവ ഉൾപ്പെടുന്നു. തടിയുത്പാദനവും ഈ കാലയളവിൽ ഗണ്യമായി വർധിച്ചു. രാജ്യത്തിന്റെ 22.8 ശ.മാ. ഭാഗത്തോളം വ്യാപിച്ചിരിക്കുന്ന വനങ്ങളിൽ നിന്ന് തേക്ക് ഉൾപ്പെടെയുള്ള വിവിധയിനം തടികളും, കരി, റാട്ടൺ, മുള തുടങ്ങിയ വിഭവങ്ങളും ലഭിക്കുന്നു.


=== വിനോദസഞ്ചാരംതിരുത്തുക ===
തായ്ലൻഡിന്റെ സമ്പദ്ഘടനയിൽ അപ്രധാനമല്ലാത്ത സ്ഥാനമാണ് വിനോദ സഞ്ചാരത്തിനുള്ളത്. ഇവിടത്തെ ചേതോഹരങ്ങളായ ബുദ്ധവിഹാരങ്ങൾ, ചരിത്രസ്മാരകങ്ങൾ, കടലോരം, ജലപാതങ്ങൾ, പ്രകൃതി ദൃശ്യങ്ങൾ തുടങ്ങിയവ കാണാൻ പ്രതിവർഷം ദശലക്ഷക്കണക്കിന് വിനോദസഞ്ചാരികൾ എത്തുന്നു. യു.എസ്., മലേഷ്യ, ജപ്പാൻ എന്നിവിടങ്ങളിൽ നിന്നാണ് ഏറ്റവും കൂടുതൽ വിനോദസഞ്ചാരികൾ തായ്ലൻഡ് സന്ദർശിക്കാൻ എത്തുന്നത്. തലസ്ഥാന നഗരമായ ബാങ്കോക് ഒരു പ്രമുഖ വിനോദസഞ്ചാര കേന്ദ്രം എന്ന നിലയിലും ശ്രദ്ധേയമാണ്. തീരദേശ വിനോദസഞ്ചാര കേന്ദ്രങ്ങളിൽ പട്ടായ ലോകശ്രദ്ധ നേടിയിട്ടുണ്ട്.


=== വിദേശ വാണിജ്യംതിരുത്തുക ===
രണ്ടാം ലോകയുദ്ധത്തിന്റെ അവസാനത്തോടെയാണ് തായ്ലൻഡിന്റെ വിദേശ വ്യാപാര ബന്ധങ്ങൾ ഗണ്യമായി വർധിക്കുന്നത്. ഇപ്പോൾ ടിൻ, ഇലക്ട്രോണിക് ഉപകരണങ്ങൾ, സംസ്കരിച്ച മത്സ്യം, രത്നങ്ങൾ, അരി, റബ്ബർ, പഞ്ചസാര, കിഴങ്ങുവർഗങ്ങൾ, വസ്ത്രങ്ങൾ തുടങ്ങിയവ വിദേശ കമ്പോളങ്ങളിലേക്ക് കയറ്റുമതി ചെയ്യുന്നു. ഇറക്കുമതി ഉത്പന്നങ്ങളിൽ മോട്ടോർകാറുകളുടെ ഭാഗങ്ങൾ, യന്ത്രസാമഗ്രികൾ, രാസവസ്തുക്കൾ, വളം, ഇന്ധനം, ഇരുമ്പുരുക്ക് ഉത്പന്നങ്ങൾ എന്നിവയ്ക്കാണ് മുൻതൂക്കം. ജർമനി, ജപ്പാൻ, സിംഗപ്പൂർ, അമേരിക്ക, നെതർലൻഡ്, മലേഷ്യ എന്നിവയാണ് തായ്ലൻഡിന്റെ പ്രധാന വിദേശ വാണിജ്യ പങ്കാളികൾ.


=== ഗതാഗതവും വാർത്താവിനിമയവുംതിരുത്തുക ===

തായ്ലൻഡിന്റെ ഗതാഗത ശൃംഖല വികസിതമാണ്. രാജ്യത്തുടനീളം റോഡുകളും റെയിൽപാതകളും കാണാം. 3,755 കി.മീ. ദൈർഘ്യമുള്ള തായ് റെയിൽപാതയുടെ സേവനം ഗവൺമെന്റ് നേരിട്ട് കൈകാര്യം ചെയ്യുന്നു. ബാങ്കോക്കാണ് തായ് റെയിൽവേയുടെ ആസ്ഥാനം. ഗതാഗതയോഗ്യമായ നദികളും കനാലുകളും ഉൾനാടൻ ഗതാഗതത്തിൽ നിർണായക പങ്കുവഹിക്കുന്നു. തായ്ലൻഡിലെ ഏറ്റവും തിരക്കേറിയ തുറമുഖം കൂടിയാണ് ബാങ്കോക്. ദേശീയ- അന്തർദേശീയ സർവീസുകൾ നടത്തുന്ന ഒരു അന്താരാഷ്ട്ര വിമാനത്താവളവും ബാങ്കോക്കിൽ പ്രവർത്തിക്കുന്നുണ്ട്. ദേശീയ സർവീസുകൾ മാത്രം നടത്തുന്ന നിരവധി വിമാനത്താവളങ്ങളും തായ്ലൻഡിലുണ്ട്.

രണ്ട് ഇംഗ്ളീഷ് ദിനപത്രങ്ങളും 6 ചൈനീസ് പത്രങ്ങളും ഉൾപ്പെടെ 20-ൽ അധികം പത്രങ്ങളും തായ്, ഇംഗ്ളീഷ്, ചൈനീസ് ഭാഷകളിൽ മുദ്രണം ചെയ്യുന്ന നിരവധി ആഴ്ചപ്പതിപ്പുകളും ബാങ്കോക്കിൽ നിന്നു പ്രസിദ്ധീകരിക്കുന്നു. രാജ്യത്തെ മിക്ക നഗരങ്ങളേയും പട്ടണങ്ങളേയും ടെലിഫോൺ ശൃംഖല മുഖേന ബന്ധിപ്പിച്ചിട്ടുണ്ടെങ്കിലും ഭൂരിഭാഗം ഗ്രാമങ്ങളിലും ടെലിഫോൺ സൌകര്യം ലഭ്യമല്ല.


== ഭരണകൂടംതിരുത്തുക ==
രാജവാഴ്ച നിലനില്ക്കുന്ന ഭരണഘടനാധിഷ്ഠിത രാഷ്ട്രമാണ് തായ്ലൻഡ്. രാഷ്ട്രത്തലവനായ രാജാവിന് പരിമിതമായ അധികാരമേ ഉള്ളൂ. നിയതാർഥത്തിൽ ഒരു ഉപദേശകന്റെ സ്ഥാനമാണ് രാജാവിന്റേത്. പ്രധാനമന്ത്രി ഗവൺമെന്റിനെ പ്രതിനിധാനം ചെയ്യുന്നു. നാഷണൽ അസംബ്ളിയാണ് രാജ്യത്തെ പരമോന്നത നിയമനിർമ്മാണസഭ. 360 അംഗ പ്രതിനിധിസഭയും 270 അംഗ സെനറ്റും ഉൾപ്പെടുന്ന നാഷണൽ അസംബ്ളിക്ക് രണ്ട് മണ്ഡലങ്ങളുണ്ട്. ജനങ്ങൾ തെരഞ്ഞെടുക്കുന്ന നാഷണൽ അസംബ്ളി അംഗങ്ങളുടെ കാലാവധി 4 വർഷമാണ്. സെനറ്റിലെ ഭൂരിപക്ഷം അംഗങ്ങളുടേയും നിയമനാധികാരം ഭരണത്തിലേറുന്ന കക്ഷിക്കാണ്. നാഷണൽ അസംബ്ളിയാണ് പ്രധാനമന്ത്രിയെ തെരഞ്ഞെടുക്കേണ്ടത്. പ്രധാനമന്ത്രി 48 അംഗ ക്യാബിനറ്റിനെ നിശ്ചയിക്കുന്നു.

ഭരണ സൗകര്യാർഥം തായ്ലൻഡിനെ എഴുപത്തിയഞ്ച് പ്രവിശ്യകളായും പ്രവിശ്യകളെ 600-ൽ അധികം ജില്ലകളായും ജില്ലകളെ 6,600-ൽ അധികം പ്രാദേശിക ഭരണ നിർവഹണ യൂണിറ്റുകളായും 60,000-ൽ അധികം ഗ്രാമങ്ങളായും വിഭജിച്ചിരിക്കുന്നു. ഗവർണർമാരാണ് പ്രവിശ്യാതലവന്മാർ; ജനങ്ങൾ തെരഞ്ഞെടുക്കുന്ന ഹെഡ്മാൻ ഗ്രാമത്തലവനും. പ്രായപൂർത്തി വോട്ടവകാശം നിലവിലുള്ള രാജ്യമാണ് തായ്ലൻഡ്. പലപ്പോഴും സൈനിക അട്ടിമറികളിലൂടെ ഗവൺമെന്റുകൾ അധികാരത്തിൽ വന്നിട്ടുണ്ട്.
ഒരു ചീഫ് ജസ്റ്റിസും 21 ജഡ്ജിമാരും ഉൾപ്പെടുന്ന സുപ്രീം കോടതിയാണ് തായ്ലൻഡിലെ പരമോന്നത കോടതി. നിരവധി കീഴ്കോടതികളും ഇവിടെ പ്രവർത്തിക്കുന്നു. ജുഡീഷ്യൽ കമ്മിഷനാണ് ജഡ്ജിമാരെ തെരഞ്ഞെടുക്കാനുള്ള അധികാരം. രാജാവ് നിർദ്ദേശിക്കുന്ന ജഡ്ജിമാരെ പ്രധാനമന്ത്രിയാണ് നിയമിക്കുന്നത്.


== അവലംബംതിരുത്തുക ==
↑ CIA - The World Factbook -- Thailand. 2009-10-03. https://www.cia.gov/library/publications/the-world-factbook/geos/th.html
↑ "Population and Housing Census 2000, National Statistical Office". Web.nso.go.th. 2000-04-01. ശേഖരിച്ചത് 2010-04-25. 
↑ 3.0 3.1 3.2 3.3 "Thailand". International Monetary Fund. ശേഖരിച്ചത് 2010-04-21. 
↑ "Human Development Report 2009. Human development index trends: Table G" (PDF). The United Nations. ശേഖരിച്ചത് 2009-10-05. 
↑ [https://www.cia.gov/library/publications/the-world-factbook/geos/th.html CIA - The World Factbook - Thailand
↑ "CIA World Factbook: Thailand". Central Intelligence Agency. 2007-02-08. ശേഖരിച്ചത് 2007-03-07. 
↑ "U.S. Department of States - Thailand". State.gov. ശേഖരിച്ചത് 2010-04-25. 
↑ Thailand country profile. Library of Congress Federal Research Division (July 2007)
↑ http://www.nytimes.com/2010/07/19/world/asia/19thai.html?partner=rss&emc=rss

‍‍