ro ben 25 anni perché i principi di gioco vincenti introdotti da Morphy venissero acquisiti e teorizzati dal mondo degli scacchi, specialmente ad opera di un altro giovane giocatore, Wilhelm Steinitz. Steinitz fu il primo scacchista che, con approccio scientifico, iniziò lo studio delle posizioni scomponendole nelle loro componenti, mentre in precedenza lo sviluppo dei pezzi era poco curato e spesso incompleto e si partiva presto in violenti attacchi contro il re avversario, trascurando la difesa. Steinitz si autoproclamò campione mondiale nel 1886, dopo un incontro con il tedesco Johannes Zukertort, che è considerato il primo campionato del mondo ufficiale, affermando di fatto la superiorità del gioco posizionale sugli attacchi violenti della vecchia scuola, ai quali si rifaceva invece Zukertort.
Steinitz difese poi il suo titolo nel 1889 a L'Avana contro il russo Chigorin, considerato il fondatore della scuola russa. Da allora e fino al 1946, l'organizzazione delle sfide mondiali era lasciata in pratica al campione in carica, che accettava lo sfidante e dettava le condizioni dell'incontro. Nel 1894 Steinitz fu sconfitto da un giovane matematico tedesco, Emanuel Lasker (1868-1941), che deterrà il titolo mondiale per ventisette anni: nessuno si è avvicinato a questo record ed è assai improbabile che venga mai battuto. Lasker è stato anche campione del mondo (a squadre) di bridge.
Ma l'attività principale di Lasker era la matematica: fu infatti un importante algebrista e diede un notevole contributo allo sviluppo della moderna algebra commutativa. Negli anni intorno alla prima guerra mondiale si affermò la stella del polacco Akiba Rubinstein, il quale, anche a causa dello scoppio della guerra, non ebbe mai la possibilità di giocare con il titolo in palio. Ci volle un giocatore prodigio da Cuba, José Raúl Capablanca (Campione del mondo 1921 – 27), amante delle posizioni semplici e dei finali, per terminare il dominio dei germanofoni nel mondo degli scacchi; Capablanca batté Lasker in un incontro con il titolo in palio nel 1921 e rimase imbattuto nei tornei per 8 anni.
Negli stessi anni inizia a partecipare ai tornei internazionali il russo Aleksandr Alekhine (1892-1946), che sfiderà Capablanca in un incontro per il titolo di campione del mondo che verrà tenuto a Buenos Aires nel 1927. Il match segna il primo storico scontro tra un posizionista e un fantasista, tra un ragionatore della scacchiera e un combinatore. Alekhine, un giocatore aggressivo, rimase in carica fino alla sua morte nel 1946, eccettuato il breve periodo tra il 1935 e il 1937, nel quale perse con l'olandese Max Euwe. Molti imputarono la sconfitta del campione alla sua dipendenza dall'alcool, anche se questa tesi è stata in parte smentita da Garry Kasparov nel secondo volume della sua opera I miei grandi predecessori.
Nel match di rivincita il maestro russo-francese vinse in maniera netta e si riprese il titolo. Nel periodo tra le due guerre mondiali gli scacchi sono stati rivoluzionati dalle teorie moderniste, dovute principalmente agli studi di grandi giocatori quali Aron Nimzowitsch e Richard Réti. Il gioco moderno si basa sul controllo del centro a distanza, con i pezzi, in luogo della classica occupazione fisica con i pedoni che viene invece permessa all'avversario, per poi mettere tali pedoni sotto pressione. Il 24 luglio 1924, a Parigi, in Francia, venne fondata la Federazione Internazionale di Scacchi (FIDE), che, a sua volta, nel 1927 istituì il Campionato del mondo femminile di scacchi. La prima campionessa del mondo di scacchi fu la giocatrice anglo-ceca Vera Menchik.


=== Il campionato FIDE (1946-1993)Modifica ===
Nel 1941 muore Lasker, nel 1942 lo segue Capablanca. Quando il campione del mondo in carica Aleksandr Alekhine muore nel 1946 (soffocato da un ossicino di pollo e probabilmente in stato di ebbrezza) il titolo rimane vacante e la FIDE si assume il compito di organizzare gli incontri del campionato mondiale. Prima di allora, infatti, i campioni in carica avevano piena libertà di decidere con chi e a quali condizioni giocare per il titolo. La FIDE assunse dal 1951 anche il compito di assegnare i titoli di Grande Maestro e Maestro Internazionale, nonché di classificare i giocatori con un punteggio numerico (sistema Elo) assegnato sulla base dei risultati ottenuti nei tornei da essa organizzati. Tornei a loro volta classificati sulla scorta della media del punteggio dei suoi partecipanti.
Nel 1948, vacante il titolo mondiale, la FIDE organizza un torneo tra i migliori sei scacchisti del momento, invitando i sovietici Mikhail Botvinnik, Vasilij Smyslov, il summenzionato olandese Max Euwe, l'estone "sovietizzato" Paul Keres, lo statunitense di origini polacche Samuel Reshevsky e l'americano Reuben Fine, ma questi lascia cadere l'invito. Il torneo viene vinto da Botvinnik, ma non è una grande sorpresa: è infatti sin dalla seconda metà degli anni trenta che lo scacchismo internazionale considera Botvinnik e, in seconda battuta, Keres i principali pretendenti alla corona di Alekhine. Con Botvinnik inizia l'era della supremazia scacchistica sovietica: l'unico campione del mondo non sovietico tra il 1948 e il crollo dell'URSS è stato l'americano Bobby Fischer.
Da allora si stabilisce di disputare il Campionato del mondo di scacchi ogni tre anni, e il detentore del titolo è costretto a rimetterlo in palio contro il vincitore del "torneo dei candidati".
Questi sono i risultati delle finali fino al 1990:
edizione 1951: Botvinnik - Bronstein 12 - 12
edizione 1954: Botvinnik - Smyslov 12 - 12
edizione 1957: Smyslov - Botvinnik 12.5 - 9.5
edizione 1958: Botvinnik - Smyslov 12.5 - 10.5
edizione 1960: Tal - Botvinnik 12.5 - 8.5
edizione 1961: Botvinnik - Tal 13 - 8
edizione 1963: Petrosjan - Botvinnik 12.5 - 9.5
edizione 1966: Petrosjan - Spasskij 12.5 - 11.5
edizione 1969: Spasskij - Petrosjan 12.5 - 10.5
edizione 1972: Fischer - Spasskij 12.5 - 8.5
edizione 1975: Karpov - Fischer non disputato
edizione 1978: Karpov - Korchnoj 16.5 - 15.5
edizione 1981: Karpov - Korchnoj 11 - 7
edizione 1984: Karpov - Kasparov 25 - 23 sfida interrotta e annullata
edizione 1985: Kasparov - Karpov 13 - 11
edizione 1986: Kasparov - Karpov 12.5 - 11.5
edizione 1987: Kasparov - Karpov 12 - 12
edizione 1990: Kasparov - Karpov 12,5 - 11,5


=== Il doppio campionato del mondo (1993-2006)Modifica ===
Nel 1993, nel corso di un ciclo di incontri per determinare il campione del mondo, Garry Kasparov e Nigel Short lasciarono la FIDE per organizzare un loro incontro per il titolo. Lamentandosi della corruzione e della mancanza di professionalità all'interno della FIDE, formarono un'associazione alternativa, la Professional Chess Association (nota anche con l'acronimo PCA). Dal 1993 al 2006 sono esistiti simultaneamente due Campioni del Mondo e due campionati paralleli, uno gestito dalla FIDE ed uno dalla PCA. Per determinare il proprio campione del mondo la FIDE ha proposto, dapprima a scadenza annuale e successivamente biennale, un torneo con la formula dell'eliminazione diretta.
Partendo da un tabellone di tipo tennistico, 128 partecipanti disputavano mini match di due incontri (che diventavano quattro nelle semifinali e sei nella finale), a tempo regolamentare e con spareggio semilampo. La PCA invece ha mantenuto la formula classica nella quale il campione in carica veniva sfidato da un candidato in un match sul tempo regolamentare articolato in numerose partite ed ha per questo promosso negli anni il proprio campionato come Classic world chess championship.
Entrambe queste formule hanno presentato delle criticità: secondo gli appassionati, il torneo cosiddetto "knock-out", sostenuto dal presidente FIDE Kirsan Ilyumzhinov, penalizzava il gioco stesso degli scacchi a causa di una durata troppo ristretta dei singoli match e dell'eccessiva compressione del tempo di riflessione, che portava i giocatori a commettere numerosi errori. Il campionato PCA, invece, non ha mai stabilito regole chiare né per quanto riguardava la sua frequenza, né per le modalità di selezione dello sfidante, riportando di fatto la situazione del campionato del mondo agli anni precedenti la Seconda guerra mondiale, nei quali era il detentore a definire modalità e tempi per la messa in palio del titolo.


=== La riunificazione (dal 2006)Modifica ===
Nell'ottobre del 2006, dopo lunghi anni di trattative, quasi sempre legate all'entità dei riconoscimenti economici, si è tenuto il match per la riunificazione del titolo tra i due campioni in carica. Nell'incontro Vladimir Kramnik, allievo di Kasparov e suo successore sul trono della PCA, ha battuto il bulgaro Veselin Topalov, campione FIDE, ritornando ad essere l'unico campione del mondo di scacchi.
Nel settembre 2007 il titolo passa a Viswanathan Anand, vittorioso a Città del Messico e già campione del mondo nel 2000 per la FIDE. Anand ha poi difeso il titolo nel 2008 a Bonn contro Vladimir Kramnik, nel 2010 a Sofia contro Veselin Topalov e nel 2012 a Mosca contro Boris Gelfand. Nel 2013 il titolo viene conquistato da Magnus Carlsen, che ha battuto il campione in carica in un match disputato a Chennai. Carlsen ha difeso il suo titolo nell'anno successivo, battendo ancora una volta Anand, vincitore del torneo dei candidati.


=== Olimpiadi degli scacchiModifica ===
Le Olimpiadi degli scacchi sono un campionato del mondo a squadre nazionali. Sono organizzate dalla FIDE, che le ha istituite ufficialmente nel 1927. Dal 1950 le olimpiadi hanno assunto una cadenza stabile e si disputano regolarmente ogni due anni.


== Arte e costumeModifica ==

È impossibile citare tutti i riferimenti e le citazioni scacchistiche che si possono trovare nell'arte sia classica che moderna.
Nella Cappella Palatina del Palazzo dei Normanni a Palermo si può ammirare il primo dipinto di una partita a scacchi che si conosca al mondo. L'opera risale al 1143 circa e gli artisti musulmani che la crearono furono scelti dal re Normanno di Sicilia Ruggero II d'Altavilla, che fece erigere la chiesa.
In letteratura gli scacchi sono citati nella Divina Commedia di Dante.
L'espressione "doppiar de li scacchi" allude alla leggenda della duplicazione dei chicchi di grano, molto nota in epoca medievale come Duplicatio scacherii e viene usata dal sommo poeta per rappresentare l'elevatissimo numero degli angeli. Il gioco è l'oggetto del poema Scacchia ludus di Vida, che descrive una mitica partita di scacchi tra Apollo e Mercurio. Si ricorda inoltre il romanzo Attraverso lo specchio e quel che Alice vi trovò di Lewis Carroll, dove il viaggio fantastico della protagonista è una evidente rappresentazione di una partita a scacchi, benché l'irregolarità osservata nelle mosse faccia pensare a una variante piuttosto diffusa nel XIX secolo, in cui l'alternarsi dei turni fra bianco e nero era in parte determinata in modo casuale. Tale opera letteraria ha a sua volta ispirato una variante di scacchi eterodossi, chiamata scacchi di Alice.

Nel cinema è celebre la partita a scacchi con la morte rappresentata nel film Il settimo sigillo diretto da Ingmar Bergman. Altrettanto famosa è la partita giocata nel film 2001 Odissea nello spazio, nella quale l'astronauta Frank Poole perde contro il supercomputer HAL 9000.
Numerose sono anche le manifestazioni legate agli scacchi che si svolgono periodicamente in Italia; la più nota tra queste si tiene a Marostica (VI), dove dal 1454 si svolge una partita che ripropone una tra quelle più famose già disputate, utilizzando dei personaggi viventi in costumi tradizionali. La partita "a pezzi grandi et vivi", coinvolge oltre cinquecento figuranti comandati da ordini nell'antica lingua medievale parlata nella Repubblica di Venezia.
Anche a Cutro (KR), ogni anno, la sera del 12 agosto, si svolge una partita a scacchi viventi che ricorda l'impresa di Giò Leonardo Di Bona e della sua celebre vittoria (1575) contro monsignor Ruy López de Segura, che gli consentì di ottenere il titolo di campione "d'Europa e del Nuovo Mondo". La manifestazione si svolge su una scacchiera pavimentale gigante con centinaia di figuranti: è una rievocazione storica importante per i cutresi, perché proprio grazie all'impresa del Di Bona l'abitato fu proclamato "Città".


== NoteModifica ==


== BibliografiaModifica ==
Henry Edward Bird, Chess History and Reminiscences, Englewood, Forgotten Books [1893], 2008, ISBN 978-1-60620-897-7.
Graham Burgess, Nunn, Emms, The Mammoth Book of the World's Greatest Chess Games, 2ª ed., New York, Carroll & Graf, 2004, ISBN 978-0-7867-1411-7.
José Raúl Capablanca, Nick de Firmian, Chess Fundamentals (Completely Revised and Updated for the 21st century), Random House, 2006, ISBN 0-8129-3681-7.
Sam Collins, Capire le aperture scacchistiche, Gambit Publications, 2005.
Henry A. Davidson, A Short History of Chess, New York, D. McKay Co, 1949, ISBN 0-679-14550-8.
Jesús de la Villa, 100 Endgames You Must Know, New in Chess, 2008, ISBN 978-90-5691-244-4.
Rebecca Estes, Robinson, Dindy, World Cultures Through Art Activities, Englewood, Teachers Ideas Press, 1996, ISBN 1-56308-271-3.
Larry Evans, New Ideas in Chess, Pitman Publications, 1958.
Tim Harding, Better Chess for Average Players, New York, Courier Dover Publications, 2003, ISBN 0-486-29029-8.
William Roland Hartston, The Kings of Chess, Pavilion Books Limited, 1985, ISBN 0-06-015358-X.
David Hooper, Kenneth Whyld, The Oxford Companion to Chess, Oxford, Oxford University Press, 1992, p. 110, ISBN 0-19-866164-9.
Kenneth S. Howard, How to Solve Chess Problems, New York, Courier Dover Publications, 1961, ISBN 0-486-20748-X.
Garry Kasparov, My Great Predecessors, vol I, Londra; Guilford, CT, Everyman Chess, 2003, ISBN 1-85744-330-6.
Garry Kasparov, My Great Predecessors, vol II, Londra; Guilford, CT, Everyman Chess, 2003, ISBN 1-85744-342-X.
Garri Kasparov, Gli scacchi, la vita, Mondadori, 2007.
Emanuel Lasker, Lasker's chess primer, David Mckay Co., 1934.
Andrew Leibs, Sports and Games of the Renaissance, Westport, Greenwood Publishing Group, 2004, ISBN 0-313-32772-6.
David H. Li, The Genealogy of Chess, Premier Pub. Co., 1998, ISBN 0-9637852-2-2.
Paul Metzner, Crescendo of the Virtuoso: Spectacle, Skill, and Self-Promotion in Paris during the Age of Revolution, Berkeley: University of California Press, 1998, ISBN 0-520-20684-3.
Harold James Murray, A History of Chess, Benjamin Press (pubblicazione originale: Oxford University Press), 1913, ISBN 0-936317-01-9.
Susan Polgar, Paul Truong, A World Champion's Guide to Chess, Random House, 2005, ISBN 978-0-8129-3653-7.
David Brine Pritchard, The Encyclopedia of Chess Variants, 1994, ISBN 0-9524142-0-1.
Macon Shibut, Paul Morphy and the Evolution of Chess Theory, Courier Dover Publications, 2004, ISBN 0-486-43574-1.
Jeremy Silman, The Complete Book of Chess Strategy:Grandmaster Techniques from A to Z, Batsford, 1998, ISBN 978-1-890085-01-8.
Andy Soltis, Rethinking the Chess Pieces, Batsford, 2004, ISBN 0-7134-8904-9.
William Steinitz, Kurt Landsberger, Le carte di Steinitz: lettere documenti del primo campione del mondo di scacchi, McFarland & Company, 2002, ISBN 0-7864-1193-7.
Siegbert Tarrasch, The Game of Chess, New York, Courier Dover Publications [1931], 1987, ISBN 0-486-25447-X.
John Watson, Secrets of modern chess strategy: advances since Nimzowitsch, Gambit Publications, 1998.
Henri Gerard Marie Weenink, The Chess Problem, a cura di Hume, G., e White, A.C., Stroud, Office of The Chess Amateur, 1926.
Marilyn Yalom, Nascita della Regina negli scacchi, New York, HarperCollins Publishers, 2004, ISBN 0-06-009064-2.


=== Letture consigliateModifica ===
Adriano Chicco, Giorgio Porreca, Dizionario enciclopedico degli scacchi, Mursia, 1971.
Adriano Chicco e Giorgio Porreca, Il libro completo degli scacchi, Mursia, 2003, ISBN 88-425-3196-0.
Adriano Chicco e Antonio Rosino, Storia degli scacchi in Italia, Marsilio Editori, 1990, ISBN 88-317-5383-5.
Bobby Fischer, 60 partite da ricordare, Mursia, 2011, ISBN 978-88-425-3858-5.
Anatolij Karpov, Il manuale degli scacchi, Disney libri, 1997, ISBN 978-88-7309-453-1.
Garry Kasparov, Corso completo di scacchi, De Agostini, 1993, ISBN 88-415-0893-0.
C. H. O'D. Alexander, Di più sugli scacchi, Garzanti - Vallardi, 1979.
Ludek Pachman, Apertura Mediogioco e Finale nella moderna partita a scacchi, Mursia, 1981, ISBN 88-425-1180-3.
Enrico Paoli, Il finale negli scacchi. Studio sistematico, Mursia, 1982, ISBN 88-425-2357-7.
Felix M. Pareja, La fase araba del giuoco degli scacchi, in: Oriente Moderno XXIII (1953), n. 10, Roma, Istituto per l'Oriente, p.  407-429.
Giorgio Porreca, Manuale teorico-pratico delle aperture, Mursia, 1983.
Stefan Zweig, Novella degli scacchi, Stoccolma, Bermann-Fischer AB, 1943.


== Voci correlateModifica ==


== Altri progettiModifica ==

 Wikiquote contiene citazioni sugli scacchi
 Wikibooks contiene testi o manuali sugli scacchi
 Wikizionario contiene il lemma di dizionario «scacchi»
 Wikiversità contiene informazioni sugli scacchi
 Wikimedia Commons contiene immagini o altri file sugli scacchi


== Collegamenti esterniModifica ==
Scacchi, in Tesauro del Nuovo soggettario, BNCF, marzo 2013.
(EN) Federazione internazionale degli scacchi (FIDE)
Federazione scacchistica italiana (FSI)
(EN) (PDF) Regolamento ufficiale sul sito della FSI
(PDF) Traduzione italiana del regolamento ufficiale sul sito della FSI
Scacchi sull'Enciclopedia Treccani
Gioco degli scacchi di Alvise Zichichi
Scacchi, in Open Directory Project, Netscape Communications. (Segnala su DMoz un collegamento pertinente all'argomento "Scacchi")