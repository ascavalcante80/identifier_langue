o dei quali rappresenta una diversa parte della città ed ingloba al suo interno i relativi quartieri. Nel corso dell'ultima legislatura, a seguito di intervenute modifiche nell'assetto del decentramento cittadino, le circoscrizioni sono state ridotte da 8 a 4 e conseguentemente ridotti il numero di consigli e di presidenti. Le attuali circoscrizioni ferraresi sono indicate di seguito:
Circoscrizione 1 (Centro Cittadino, Giardino, Arianuova, Doro)
Circoscrizione 2 (Via Bologna, Zona Sud)
Circoscrizione 3 (Zona Nord, Zona Nord Ovest)
Circoscrizione 4 (Zona Est, Zona Nord Est)


== Economia ==


=== Agricoltura ===
L'agricoltura ferrarese risulta essere a tutt'oggi uno dei settori più importanti dell'economia provinciale: la base occupazionale della provincia raggiunge l'8,3% ovvero il tasso più elevato di tutto il nord-est d'Italia con 8.763 industrie attive nel settore e 180 000 ettari di superficie agraria complessiva. Al settore Agricolo è anche dedicata una storica trasmissione televisiva chiamata Agreste, in onda tutti i mercoledì alle 12,20 su Telestense.


=== Pesca ===
Anche il settore della pesca appare di fondamentale rilevanza economica se si pensa che il 55% dei 3.000 addetti del settore nell'Emilia-Romagna è concentrato nella provincia di Ferrara, con un totale di 1.135 imprese attive. Il pescato, che si colloca nei comuni provinciali di Goro e Comacchio, raggiunge circa i 100 000 quintali dei quali il 53% del prodotto viene venduto ai mercati d'ingrosso della regione.


=== Industria ===
Di notevole rilievo ricopre la ben nota area del Polo chimico di Ferrara che ospita industrie quali LyondellBasell, versalis, Syndial e Yara; Ferrara è stata meta di importanti ricollocazioni di attività manifatturiere. Il 26,3% del prodotto provinciale deriva dall'industria con un totale di 54 000 persone occupate in tale settore, delle quali 46 000 operanti nella trasformazione industriale e 8.000 nel settore edilizio-costruzioni che rappresentano il 34,8% dell'intera occupazione provinciale.


=== Artigianato ===
Il settore dell'artigianato ferrarese appare in progressiva crescita e va via via irrobustendosi addirittura più della media nazionale. Le imprese artigiane ferraresi producono il 13,8% del valore provinciale rivestendo un ruolo fondamentale nell'ambito del sistema produttivo locale caratterizzato da piccole aziende: 26.000 addetti operano nel settore e il 35,5% degli imprenditori ferraresi è rappresentato da artigiani.


=== Servizi ===


==== Istituti di credito e assicurativi ====
La Cassa di Risparmio di Ferrara S.p.A. fondata nel 1838, nota anche come CARIFE, dal 22 novembre 2015 in liquidazione coatta amministrativa, è stato il principale ente creditizio della città, dove aveva la sede legale, e della provincia. Dal giorno successivo è stata rifondata, come "Good Bank", Nuova Cassa di Risparmio di Ferrara S.p.A., in breve Nuova CARIFE con la "parte buona" della vecchia banca, che ha la sede sociale a Roma e la Direzione Generale in città.
Operano inoltre numerosi enti creditizi fra i più importanti d'Italia come UniCredit, Monte dei Paschi di Siena, Cassa di Risparmio in Bologna (gruppo Intesa Sanpaolo), Banco Popolare con il marchio del Banco S. Geminiano e S. Prospero, Unipol Banca, Banca Popolare dell'Emilia Romagna, Banca Popolare di Milano e Credito Emiliano.
A Ferrara è ubicata una fra le sedi più antiche delle Assicurazioni Generali, presente nel territorio estense da oltre 150 anni. La sua sede è situata nel palazzetto che fu di Daniello Bartoli, prospiciente il Castello Estense.


==== Strutture sanitarie ====
A Ferrara sono presenti numerose strutture ospedaliere le quali verranno ridotte e riorganizzate nel corso dei prossimi anni. L'attuale Arcispedale S. Anna dal 2012 ha sede in località Cona. Gli attuali insediamenti ospedalieri di Ferrara sono i seguenti:
Arcispedale - Azienda Ospedaliera S. Anna;
Dipartimento Sanità Pubblica;
Distretto e Dipartimento Cure Primarie;
Dipartimento Salute Mentale;
Area Tossicodipendenze;
Ospedale S. Giorgio;
Medicine di Gruppo.
Con la riorganizzazione futura i presidi sanitari saranno così composti:
Nuovo Sant'Anna di Cona: Arcispedale - Azienda Ospedaliera S. Anna;
Ex Sant'Anna di Corso della Giovecca: Attività Sanitarie Specialistiche ed Ambulatoriali;
Dipartimento Sanità Pubblica;
Ospedale S. Giorgio: Attività di Recupero e Rieducazione Funzionale;
Motovelodromo: Medicina dello Sport.


==== Darsena City Village ====

Di nuova costruzione (inizio anni 2000) e di prossima ultimazione è il "Darsena City Village" ovvero un grande complesso residenziale e commerciale della città. Il Darsena City offre per i cittadini una galleria commerciale, un cinema multisala gestito da UCI oltre che a bar, ristoranti e una sala giochi. Oltre a questi servizi nel complesso sono presenti anche appartamenti, uffici e una residenza universitaria.


==== Ferrara Fiere Congressi ====
Altro luogo di spicco è la Fiera di Ferrara, il principale polo fieristico cittadino che, insieme alla Fiera di Modena e a quella di Bologna, costituisce un polo regionale articolato unico in Europa. Le manifestazioni fieristiche di Ferrara si concentrano su ambiti culturali e ambientali organizzando all'anno 15 eventi fieristici.


==== Parcheggi ====
I principali parcheggi per auto, tutti serviti da autobus urbani, sono ubicati: nella zona adiacente al centro storico riguardanti il parcheggio di Piazzale Kennedy e quello di Piazza Travaglio; parcheggio di via del Lavoro, esattamente dietro la Stazione Centrale; parcheggio Piazzale dei Giochi in via Porta Catena; parcheggio in via Comacchio; parcheggio in via Pomposa. Nel centro storico sono presenti i parcheggi S. Guglielmo in via Palestro, parcheggio in via Previati, parcheggio Baluardo S. Lorenzo in via Baluardi, parcheggio Piazzale Cortevecchia in via Cortevecchia, parcheggio Rampari di S. Paolo in Rampari di S. Paolo (Autostazione) e parcheggio Diamanti in via Arianuova.


=== Turismo ===
Il settore terziario viene maggiormente rappresentato dal turismo grazie alle vaste offerte culturali e ambientali che città e provincia riescono ad offrire. L'alto livello di qualità del settore museale e artistico della città estense ha permesso la crescita di interesse nei confronti del pubblico rafforzato anche dalla forte attrattiva balneare dei Lidi di Comacchio e dal Parco regionale del Delta del Po. Il terziario produce il 66,9% del valore provinciale contro una media nazionale del 70,9%.


== Infrastrutture e trasporti ==


=== Strade e autostrade ===

Il sistema viabilistico storico di Ferrara si articola attorno ai viali che seguono l'andamento delle mura cittadine, all'interno delle quali si è sviluppata la città storica. Partendo dalla stazione ferroviaria in senso orario le vie sono: Via Porta Catena, Via Bacchelli, Via Gramicia, Via Caldirolo, Via Colombarola, Viale Volano, Via Darsena e Viale 4 novembre. All'interno della città storica si individuano i due antichi assi di circolazione, quello riguardante Corso Giovecca e Viale Cavour e quello riguardante Corso Porta Mare, Corso Biagio Rossetti e Corso Porta Po, questi ultimi realizzati da Biagio Rossetti nel progetto dell'Addizione Erculea insieme a Corso Ercole I d'Este.
Al di fuori della cerchia muraria vanno ricordate le principali strade di collegamento con le città limitrofe quali Via Bologna, Via Ravenna, Via Modena e Via Padova. Il 18 dicembre 2014 è stato aperto al traffico il primo tratto della Tangenziale Ovest, costruita da ANAS, che collega la zona industriale della città con la Fiera e si unisce all'esistente asse di penetrazione urbana est-ovest costituito dalle vie Beethoven e Wagner. Il secondo tratto della tangenziale, attualmente in costruzione, unirà direttamente la città con il casello autostradale di Ferrara Sud. Nella provincia è presente la Tangenziale Est collegante il nodo viario di Copparo con l'entroterra ferrarese nella frazione di Cona dove è ubicato il nuovo ospedale cittadino.
Ferrara è collegata alla rete autostradale tramite l'autostrada A13 che collega Bologna a Padova ed è dotata di due caselli autostradali, Ferrara Nord e Ferrara Sud; inoltre dalla città parte il Raccordo Autostradale Ferrara-Porto Garibaldi che la unisce ai Lidi di Comacchio.
La città è inoltre attraversata per intero dalla Strada statale 16 Adriatica ed è direttamente collegata a Pistoia dalla Strada statale 64 Porrettana e a San Benedetto Po, in provincia di Mantova, dalla Strada statale 496 Virgiliana.


=== Ferrovie ===
A Ferrara sono presenti quattro stazioni ferroviarie: la stazione RFI, ubicata in piazzale della Stazione fra via S. Giacomo e viale Costituzione, rappresenta la principale stazione della città ed è servita da collegamenti nazionali e regionali.
Nel territorio comunale sono altresì presenti la fermata di Città del Ragazzo delle Ferrovie Emilia Romagna situata in via Don Giovanni Calabria sulla linea per Codigoro; la Stazione di Pontelagoscuro, presso l'omonima frazione e la fermata di Ferrara via Boschetto, attivata nel 2013, posta anch'essa sulla linea Ferrara - Codigoro.
A Ferrara afferivano altresì due ulteriori linee ferroviarie di interesse regionale, la Modena-Cento-Ferrara e la Ferrara-Copparo, gestite dalla Società Veneta e chiuse nel 1956.
Ulteriori infrastrutture su ferro a carattere extraurbano erano la Ferrara-Pontelagoscuro e la Ferrara-Codigoro, quest'ultima sostituita dalla citata ferrovia.


=== Idrovia ===

L'Idrovia Ferrarese è un progetto per adeguare alle normative europee di navigabilità un lungo corso fluviale lungo 70 km che collega il fiume Po con il Mare Adriatico. I tratti navigabili dell'idrovia sono rappresentati dal canale Boicelli che parte da Pontelagoscuro fino a Ferrara, dal Po di Volano compreso nella darsena cittadina e da quest'ultima fino a Porto Garibaldi. Il progetto prevede la messa in regola del canale secondo le direttive europee, l'innalzamento dei ponti per adeguarli al passaggio delle navi, l'adeguamento delle nuove darsene nelle località interessate oltre che alla creazione di attracchi e porti per lo scalo merci. I due scali principali sono stati individuati nella nuova conca di Pontelagoscuro e nella nuova area portuale di Porto Garibaldi. Nel tratto cittadino verrà sistemata la darsena con la creazione di nuove banchine per gli ormeggi e l'istituzione di una zona per la balneazione.


=== Aeroporti ===
L'Aeroporto di Ferrara dedicato a Michele Allasia, sottotenente ferrarese della prima guerra mondiale, è il principale aeroporto civile della provincia. L'aeroporto ospita l'Aeroclub di Ferrara, che propone corsi di volo a motore e paracadutismo, e l'Aeroclub volovelistico ferrarese. Durante la manifestazione del Ferrara Balloons Festival l'aeroporto ospita le esibizioni delle Frecce Tricolori.
Altro piccolo aeroporto civile è quello di Prati Vecchi di Aguscello che svolge corsi volovelistici.


=== Mobilità urbana ===
Ferrara è servita dal trasporto pubblico locale comprendente 12 linee urbane e più di 20 linee extraurbane. I collegamenti sono garantiti su buona parte del territorio cittadino, mentre nelle frazioni vicine il servizio è svolto dalle linee extraurbane e da linee "Taxibus" a chiamata. Il servizio è gestito da TPER.
Sono in corso lavori di potenziamento della ferrovia per Codigoro al fine di istituirvi un servizio ferroviario suburbano, esteso fino a Quartesana, che servirà anche il nuovo Polo Ospedaliero S. Anna nella frazione Cona. Verranno realizzate nove fermate intermedie, e la linea sarà interrata all'altezza della stazione di Porta Reno.
In passato, la città è stata servita da una rete tranviaria urbana, poi sostituita da una rete filoviaria.


== Amministrazione ==

Classificazione climatica: zona E, 2326 GR/G


=== Gemellaggi ===
Ferrara è gemellata con le seguenti città:
 Saint-Étienne, dal 1960
 Capodistria, dal 1974
 Swansea, dal 1978
 Krasnodar, dal 1989
 Kaufbeuren, dal 1991
 Kallithea, dal 1995
 Lleida, dal 1996
 Szombathely, dal 1997
 Gießen, dal 2002
 Sarajevo, dal 1998
 Praga, dal 2000
 Broni, dal 2001
 San Nicola Manfredi, dal 2003
Nel 1998 ha siglato un patto di amicizia con alcune cittadine di paesi in via d'adesione all'Unione europea, come Fiume, Brno, Tartu, Žilina, Daugavpils, Baranovici, Sebastopoli, Soroca, Craiova, Dobrič, Bitola, Novi Sad e Scutari.


== Sport ==

Calcio
La principale squadra di calcio della città è la SPAL. Rifondata più volte nel corso degli ultimi anni a causa di vari fallimenti societari, ha militato in Serie A dagli anni cinquanta agli anni sessanta.
Pallamano
Hanno sede nel Comune le società Handball Estense e G.S. Ariosto Pallamano Ferrara che militano in serie A1.
Pallacanestro
La società più importante è stata il Basket Club Ferrara fondata nel 1999, che ha cessato la sua attività nel 2011, sostituita dalla Pallacanestro Ferrara 2011 che milita in Serie A2.
Pallavolo
La squadra principale è la 4Torri Ferrara Volley che milita in serie B1, ha disputato numerosi campionati della massima serie.
Football americano
Aquile Ferrara è una squadra di football americano fondata nel 1979, tra le prime in Italia.
Maratona
La città ospita Corriferrara "Ferrara Marathon", maratona e mezza maratona Internazionale, organizzate dall'Atletica Corriferrara in collaborazione con il Comune. La gara è stata disputata per la prima volta nel 1909.
Scherma
Società rilevante è l'Accademia di scherma "Giancarlo Bernardi", che ha avuto come presidente onorario anche Giuseppe Garibaldi. La squadra maschile milita in Serie A2; ha conquistato il titolo mondiale under 20 a squadre.
Hockey
La Ferrara Hockey è la principale squadra di Hockey in-line della città, milita nel campionato di Serie B.
Rugby
Il CUS Ferrara Rugby, fondata nel 1969, partecipa alla serie C.
Tchoukball
Nel Comune sono presenti il Ferrara Tchoukball nato nel 2007 e la società Ferrara Allnuts che ha vinto un campionato italiano. Nel 2011, la città ha ospitato i campionati mondiali maschili e femminili.


=== Impianti sportivi ===

In città sono presenti i seguenti impianti sportivi:
Stadio Paolo Mazza
Stadio Giacomo Matteotti
PalaCarife
PalaSilver
Ippodromo Comunale
Motovelodromo


=== Personalità sportive legate a Ferrara ===
Uber Bacilieri, pugile
Aldo Barbieri, calciatore
Giovanni Cervi, ciclista
Gianni Corelli, calciatore
Matteo Ferrari, calciatore
Alessandro Duran, pugile
Juan Carlos Duran, pugile e allenatore
Massimiliano Duran, pugile e allenatore
Paolo Mazza, allenatore e dirigente sportivo
Mario Romani, calciatore
Thomas Manfredini, calciatore
Davide Marchini, calciatore
Orlando Polmonari, ginnasta
Davide Santon, calciatore
Ruben Buriani, calciatore
Savino Bellini, calciatore
Gianfranco Macchia, pugile
Serafino Montanari, calciatore
Mattia Soloperto, cestista
Valerio Mazzola, cestista


== Note ==


== Bibliografia ==
AA.VV., FERRARA, in Enciclopedia Italiana, Roma, Istituto dell'Enciclopedia Italiana, 1932. URL consultato il 12 novembre 2013.
FERRARA, in Enciclopedia Italiana, I appendice, Roma, Istituto dell'Enciclopedia Italiana, 1938. URL consultato il 12 novembre 2013.
FERRARA, in Enciclopedia Italiana, III appendice, Roma, Istituto dell'Enciclopedia Italiana, 1961. URL consultato il 12 novembre 2013.
Itinerari d'Italia. Emilia-Romagna e Marche, Touring Club Italiano, 2001.
Antonio Saltini, Dove l'uomo separò la terra dalle acque. Storia delle bonifiche in Emilia-Romagna, Diabasis, Reggio Emilia, 2005. ISBN 88-8103-433-6.
(DE) Birgit Emich, Territoriale Integration in der Frühen Neuzeit. Ferrara und der Kirchenstaat, Weimar- Wien, Koln-Böhlau Editore, 2005, ISBN 3-412-12705-1.
Bruno Zevi, Saper vedere la città. Ferrara di Biagio Rossetti, «la prima città moderna europea», Biblioteca Einaudi, 2006. ISBN 88-06-18259-5.
Gianni Venturi, Ferrara: Un racconto di luce nel tempo, Edisai Edizioni, 2007. ISBN 978-88-95062-28-0.
Carlo Bassi, Ferrara. Il sentimento della città, Corbo Editore, 2000, ISBN 978-88-8269-090-8
Carlo Bassi, Perché Ferrara è bella. Guida alla comprensione della città, Ferrara, Corbo Editore, 1994, ISBN 88-85325-34-3.
Lucio Scardino, Itinerari di Ferrara moderna, Alinea Editrice, 1995, ISBN 88-8125-031-4, LCCN 96117649.
Werner L. Gundersheimer, Ferrara estense: lo stile del potere, Modena, Franco Cosimo Panini Editore, 2005, ISBN 88-8290-800-3.
Alberto Alberghini; introduzione di Giordano Berti, Ferrara. La storia del territorio in una collezione di stampe e vedute dal XV al XX secolo, Siaca Arti Grafiche, Cento, 2008.
Gerolamo Melchiorri, Nomenclatura ed etimologia delle piazze e strade di Ferrara e Ampliamenti, a cura di Carlo Bassi, Ferrara, 2G, 2009, ISBN 978-8889248218.
Servizio protezione flora e fauna, oasi e zone protette della Provincia di Ferrara (a cura di), I grandi alberi della provincia di Ferrara, Provincia di Ferrara, 2008
Federico Moro, Ercole e il Leone- 1482 Ferrara e Venzia duello sul Po, Studio Lt2 editore, Venezia 2008


== Voci correlate ==
Dialetto ferrarese
Ferrara Balloons Festival
Ferrara Sotto le Stelle
Palio di Ferrara
Polo chimico di Ferrara
Darsena City Village
Associazione nazionale città del pane
Rete Città Sane
Mura di Ferrara
Circoscrizioni di Ferrara
Radio Ferrara
Fiera di Ferrara
Università degli Studi di Ferrara
Orto botanico dell'Università di Ferrara
Miracolo eucaristico di Ferrara
Museo del Risorgimento e della Resistenza (Ferrara)
Terremoto dell'Emilia del 2012
Museo Nazionale dell’Ebraismo Italiano e della Shoah (MEIS)


== Altri progetti ==

 Wikiquote contiene citazioni di o su Ferrara
 Wikizionario contiene il lemma di dizionario «Ferrara»
 Wikimedia Commons contiene immagini o altri file su Ferrara
 Wikivoyage contiene informazioni turistiche su Ferrara


== Collegamenti esterni ==
Ferrara, in Open Directory Project, Netscape Communications. (Segnala su DMoz un collegamento pertinente all'argomento "Ferrara")
Portale di Ferrara medioevale, Studio Varda - Ferrara - Milano. URL consultato il 25 luglio 2015 (archiviato dall'url originale il 18 maggio 2012).
Cronologia della storia di Ferrara
Catalogo on-line del patrimonio artistico degli Estensi sparso per i musei del mondo