l'utilizzo del Danubio per il trasporto nell'entroterra è la distanza del fiume dalla maggior parte dei più importanti centri industriali; inoltre, banchi sabbiosi e frequenti inondazioni compromettono la navigabilità in alcuni tratti.


== Clima ==
A causa della sua posizione nella parte sud-orientale del continente europeo, la Romania ha un clima di transizione tra il temperato e il continentale; le condizioni climatiche tuttavia sono modificate in una certa misura dai rilievi presenti nel paese. I Carpazi fungono da barriera contro le masse d'aria provenienti dall'Atlantico, limitando la loro influenza alla zona centro-occidentale del paese, dove portano inverni più miti e precipitazioni più intense; le montagne arginano anche l'influenza continentale della vasta piana dell'Ucraina a nord della Romania, che porta inverni gelidi e precipitazioni più ridotte nel sud e sud-est del paese; all'estremo sud-est, in Dobrogia, le influenze mediterranee attraverso il Mar Nero rendono il clima della zona più mite, marittimo. La temperatura media annuale è di 11 °C nel sud e di 8 °C nel nord; a Bucarest, la temperatura oscilla tra i -29 °C in gennaio e i 29 °C in luglio, con medie di -3 °C in gennaio e 23 °C in luglio. Le precipitazioni, sebbene adeguate in tutto il paese, sono più intense verso ovest e con l'aumentare dell'altitudine: alcune aree di montagna ricevono più di 1010 mm di pioggia l'anno; le precipitazioni annuali sono di 635 mm nella Transilvania centrale, 521 mm a Iași in Moldavia ed appena 381 mm a Constanța sul Mar Nero.
Il record della più alta temperatura registrata in Romania è di 46 °C ( 2010, Romania sud-orientale); quello della più bassa è di -38,5 °C (24 gennaio 1942, Romania centrale).


== Punti estremi ==
Punto più a nord: Horodiștea, un villaggio nel distretto di Botoșani, al confine con l'Ucraina (48°15'N 26°43'E).
Punto più a sud: Zimnicea, città nel distretto di Teleorman, al confine con la Bulgaria (43°37'N 25°23'E).
Punto più ad ovest: Beba Veche, nel distretto di Timiș, al confine con Ungheria e Serbia (46°07'N 20°15'E).
Punto più ad est: Sulina, nel distretto di Tulcea, sul Delta del Danubio (45°09'N 29°41'E).
Punto più alto: Monte Moldoveanu, nei Monti Făgăraș, 2544 m (45°35′57″N 24°44′10″E).
Punto più basso: costa del Mar Nero, 0 m.


== Altri progetti ==

 Wikimedia Commons contiene immagini o altri file su Geografia della Romania