e le locuzioni nuovi d'una lingua, hanno lo scopo di testimoniare l'innovazione lessicale nelle sue varie manifestazioni e riportano con ampiezza anche voci legati a momenti ed episodi particolari, a mode e tendenze estemporanee. Il loro capostipite è il Dizionario moderno di Alfredo Panzini (1905). Già nel corso dell'Ottocento erano state pubblicate raccolte di parole nuove, ma si trattava d'elenchi compilati con intenti puristi, nei quali parole e locuzioni venivano segnalate come barbarismi da censurare. Con la pubblicazione, a partire dal 1986, del Dizionario delle parole nuove di Manlio Cortelazzo e Ugo Cardinale, i dizionari di neologismi iniziarono a riprodurre anche i contesti e le datazioni relativi a ogni entrata, essenziali per poter collegare correttamente il neologismo all'ambito d'uso.
Dizionari enciclopedici
condividono molti aspetti dei dizionari dell'uso e dei dizionari storici, perché fondono in un'unica opera la parte enciclopedica e la parte più propriamente linguistica. Trovano posto sia le indicazioni grammaticali, etimologiche, le trascrizioni fonematiche, le definizioni, la fraseologia, le citazioni d'autore, tipiche dei dizionari storici e dell'uso, sia ampie trattazioni di carattere enciclopedico. Questi dizionari comprendono anche i nomi propri.
Concordanze
sono repertori alfabetici delle parole contenute in una o più opere d'un autore, con l'indicazione e la citazione di tutti i luoghi in cui esse ricorrono. A partire dagli anni cinquanta del Novecento, grazie agli spogli lessicali delle opere di Tommaso d'Aquino, eseguiti dal gesuita padre Roberto Busa, s'è sviluppata in Italia la lessicografia computazionale, che consente di compilare liste dei contesti nei quali appare una determinata parola, con indicazioni di frequenza. Le concordanze riportano tutte le occorrenze d'una determinata forma, presente in un testo in prosa o in poesia. Oltre ai dizionari veri e propri, esistono raccolte di diverso tipo, finalizzate a misurare, attraverso ricerche di statistica linguistica, i diversi livelli di frequenza d'uso delle parole nella lingua italiana. Consultando queste liste di frequenza, è possibile verificare il numero delle volte in cui una parola è presente in discorsi o in testi scritti. In particolare sono state compilate liste di frequenza dell'italiano scritto (Lessico di frequenza della lingua italiana contemporanea, 1971) e dell'italiano orale (Lessico di frequenza dell'italiano parlato, 1993).
Dizionari d'ortografia e pronuncia
si limitano a indicare la corretta grafia e pronuncia delle parole della lingua italiana. L'EIAR (l'Ente Italiano per le Audizioni Radiofoniche) pubblicò sin dal 1939 un Prontuario di pronuncia e di ortografia, a cura di Giulio Bertoni e Francesco Alessandro Ugolini. Nel 1969 è stato pubblicato dall'ERI (Edizioni RAI-Radiotelevisione italiana) il Dizionario d'ortografia e di pronunzia (DOP), redatto da Bruno Migliorini, Carlo Tagliavini e Piero Fiorelli, poi riedito nel 1970, nel 1981 e di nuovo nel 2010 (con contenuto triplicato): vi sono registrati circa 140.000 vocaboli, con l'indicazione della corretta ortografia e pronuncia. Nel 2007 la RAI ha presentato al pubblico una nuova edizione multimediale del DOP, aggiornata e molto accresciuta.
Dizionari dialettali
sono stati pubblicati soprattutto nell'Ottocento, ma la produzione continua tuttora, naturalmente con criteri di maggior scientificità. In essi si cercano le corrispondenze tra le voci di un dialetto e quelle italiane, e si dà largo spazio alla fraseologia.
Dizionari inversi e rimari
nei quali le parole sono disposte in ordine alfabetico rovesciato, partendo dall'ultima lettera. Se ne servono i linguisti (per individuare tutte le parole che hanno lo stesso suffisso o per analizzare la struttura delle parole composte), i poeti, i parolieri (che hanno bisogno di trovare con facilità tutte le parole che possono far rima) e gli enigmisti.
Dizionari analogici
permettono la ricerca lessicale sulla base di approcci concettuali. Hanno lo scopo di permettere il reperimento di una parola della quale si ignora (o non si ricorda) l'eventuale espressione lessicale (al contrario del tradizionale dizionario, in cui la finalità è, di norma, quella di reperire il significato – o i significati – associati a una parola conosciuta). Il dizionario analogico risulta utile quando si verifica almeno una delle seguenti condizioni:
si conosce il significato associato alla parola da cercare;
si conosce una parola con un significato correlato a quella cercata.

A differenza dei dizionari metodici, non contengono definizioni, e le parole sono raggruppare non per repertori ma per campi semantici.
Dizionari delle collocazioni
permettono di trovare le collocazioni, quel particolare tipo di combinazioni lessicali (chiamate tecnicamente «co-occorrenze») che costituiscono un terreno molto ostico soprattutto per i discenti e i parlanti non di madrelingua, ma la cui conoscenza è fondamentale per la padronanza di una lingua e per raggiungere un livello avanzato nell'apprendimento di una seconda lingua. In difetto, si ottengono enunciati che, perfino quando grammaticalmente corretti, possono essere carenti sotto l'aspetto della cosiddetta "proprietà di linguaggio" (ad esempio, "un caffè potente" al posto di "un caffè forte"), da cui deriva un senso di incompletezza e di scarsa articolazione nell'espressione, tali da compromettere la comunicazione in misura anche nettamente superiore rispetto alla commissione di errori sintattici e grammaticali.


== La struttura del dizionario ==
La scienza di comporre i dizionari è stata definita da Bernard Quemada dizionaristica, la quale si base su regole e convenzioni che si sono andate consolidando e perfezionando nel tempo. Nei dizionari esiste una macrostruttura e una microstruttura.
La macrostruttura è rappresentata dall'ordinamento generale dei materiali che formano il corpo del dizionario (ad esempio, l'ordine alfabetico o l'ordine sistematico), dall'introduzione al dizionario, dalle avvertenze per l'uso dell'opera, dalle eventuali appendici (elenchi di sigle e abbreviazioni, di nomi di persona, di nomi di luogo, glossari di locuzioni latine, di modi di dire…). Il corpo del dizionario è costituito dall'insieme dei lemmi. In lessicografia, il termine lemma può indicare l'entrata d'ogni singola voce; l'articolo stesso che le è dedicato. Ma per evitare confusione, è preferibile usare i termini lemma o esponente o entrata per il primo significato, articolo o voce per il secondo.
La microstruttura è rappresentata dall'insieme di tutti gli elementi che compongono una voce:
l'intestazione
la trascrizione fonetica
la divisione in sillabe
le indicazioni di pronuncia
le indicazioni delle varietà grafiche
le indicazioni morfologiche (declinazione dei nomi e degli aggettivi, coniugazione dei verbi, indicazione del plurale, del femminile, ecc…)
l'indicazione della categoria grammaticale
l'indicazione delle marche d'uso
la definizione
la fraseologia e gli esempi d'uso
i sottolemmi
i sinonimi e i contrari


=== Lessemi, lemmi, sottolemmi, lemmario ===
Col termine lessema s'indicano quelle che, convenzionalmente, sono le forme base d'una parola, le unità di lessico considerate in astratto: cioè l'infinito per i verbi, il singolare maschile per i sostantivi, gli aggettivi, i pronomi, gli articoli. Naturalmente, i sostantivi che hanno forme autonome al femminile sono registrati a parte. Per gli aggettivi viene riportato il grado positivo, ma le forme irregolari del comparativo e del superlativo sono classificate come forme autonome.
Il lemma è la singola forma registrata in ordine alfabetico nel dizionario, detta anche esponente o entrata; rappresenta in genere un sostantivo, un aggettivo, un pronome, un verbo, ma può anche consistere in un sintagma o in una locuzione, considerate come un'unità lessicale, oppure un prefisso o un suffisso.
I sottolemmi, pur avendo una propria autonomia semantica, non costituiscono vere e proprie unità lessicali, e quindi non sono registrati autonomamente, ma vengono relegati in posizione secondaria, in fondo alla trattazione del lemma. Sono collocate fra i sottolemmi:
le forme alterate dei sostantivi e degli aggettivi (diminutivi, vezzeggiativi, spregiativi, accrescitivi, peggiorativi)
gli avverbi in –mente, quando il loro uso e significato coincidono con quelli dell'aggettivo dal cui tema sono formati
il participio presente e il participio passato, quando siano usati con funzione d'aggettivo o di sostantivo, senz'aver tuttavia un'autonomia semantica e d'uso che ne richieda una registrazione autonoma.
L'elenco dei lemmi contenuti in un dizionario è detto lemmario. Ogni lemma è formato da una sequenza fissa di più elementi:
intestazione della voce
definizione della voce, con l'indicazione del significato o dei significati e relativa esemplificazione, fraseologia, citazioni
eventuali sottolemmi


=== Intestazione, definizione, marche d'uso ===
L’intestazione contiene, subito dopo il lemma, il corredo d’informazioni che lo riguardano. Queste informazioni variano a seconda dei dizionari. Tuttavia l’intestazione è costituita dal lemma, seguito dalle indicazioni di pronuncia: la posizione dell’accento tonico e il timbro aperto o chiuso delle vocali ‘e, o’ o la posizione dell’accento tonico sulle vocali ‘a, i, u’, la pronuncia sorda o sonora delle consonanti ‘s, z’, la pronuncia della velare di ‘g’ davanti a ‘li’, la pronuncia disgiunta del nesso grafico ‘sc’, ecc… Molti dizionari riportano anche la trascrizione in Alfabeto Fonetico Internazionale e la sillabazione, nonché le varianti del lemma. Alle indicazioni di pronuncia seguono le indicazioni necessarie per la classificazione grammaticale del lessema, e l’etimologia – che in molti dizionari è collocata, invece, alla fine della voce.
La definizione è il luogo in cui s'illustra il significato del lessema, se unico, o si sviluppano e definiscono le sue varie accezioni, quando si tratti di parole polisemiche, aventi più d'un significato. La distinzione dei vari significati può esser articolata in più accezioni, distinte da numeri progressivi stampati in neretto, che a loro volta possono essere suddivisi mediante lettere, sempre in neretto. Le accezioni sono ordinate secondo un criterio cronologico, a partire da quella più antica, ma nei dizionari dell'uso moderni si preferisce non seguire il criterio storico in modo rigido. Tutte le parole utilizzate nelle varie accezioni delle definizioni sono a loro volta lemmatizzate. Le definizioni dei dizionari dovrebbero esser obiettive, ma talvolta diventano il luogo nel quale affiora l'ideologia del lessicografo. Tuttavia, in questi casi, il lessicografo cerca di mantenere un giusto equilibrio e la volontà di stigmatizzare abitudini ed espressioni deprecabili. In genere le accezioni in cui sedimentano pregiudizi o stereotipi vengono segnalate con prese di distanza.
Le marche d'uso segnalano l'ambito o il registro d'uso. Tali marche possono indicare la frequenza d'uso della parola, il settore disciplinare d'appartenenza, l'uso figurato o estensivo, l'ambito geografico. Talvolta servono come indicatori del tono o del registro espressivo.


=== Definizioni sinonimiche, definitori, datazione ===
Una caratteristica che accomuna tutti i dizionari è quella di ricorrere a sinonimi o perifrasi. La sinonimia si basa su una parziale equivalenza di significato dei termini, più che sulla totale identità.
Per introdurre le definizioni, ci si serve anche di perifrasi rese con frasi relative (‘seduttore' equivale a ‘che seduce', ‘che esercita una forte attrazione') Per introdurre le definizioni, si può ricorrere ai definitori, che servono a immettere determinate classi di derivati.
La datazione è presente anche in dizionari non etimologici: viene indicata, a seconda dei casi, alla fine o all'inizio delle voci, in genere racchiusa tra parentesi quadre, prima o dopo l'etimologia. La datazione corrisponde, nella maggior parte dei dizionari dell'uso, alla prima attestazione nota della parola nella lingua scritta di un testo.


=== Fraseologia e citazioni letterarie ===
La fraseologia è l'insieme delle espressioni proprie di una lingua, un elemento indispensabile per integrare e render evidenti i significati e gli usi della voce. Essa è presente, anche se in e con modalità diverse un po' in tutti i vocabolari. Nei dizionari storici attuali la fraseologia è tratta da citazioni letterarie o da brani giornalistici, testi scientifici, ecc…; nei dizionari dell'uso, i vari significati d'una parola sono illustrati sia da passi d'autore, sia da esempi non d'autore, preparati dalla redazione per testimoniare l'uso corrente della lingua, sia orale che scritta.


=== Arcaismi e voci poetiche e letterarie ===
Nei dizionari dell'uso sono registrati anche gli arcaismi e le voci poetiche e letterarie, cioè forme linguistiche della lingua del passato, della poesia e della letteratura, che non sono usate o lo sono di rado nella lingua comune. La necessità di documentare e spiegare parole ed espressioni presenti nei testi degli autori antichi, e la sopravvivenza di quelle forme in contesti scritti, per influsso della tradizione, e in contesti orali, per fini stilistici o per dare particolare enfasi al discorso.


=== Forestierismi, neologismi, regionalismi ===
I forestierismi sono parole importate da altre lingue. Nel passato si sono manifestati vari movimenti e campagne d'opposizione e censura nei confronti dell'ingresso di parole straniere nella nostra lingua. Lo stesso tipo d'opposizione ha riguardato i neologismi. Nei dizionari i lessicografi accolgono o rifiutano le nuove entrate valutando ogni volta l'opportunità di registrare forme che si rivelino, nel tempo, solo apparizioni effimere e occasionali. Un discorso analogo vale per i regionalismi, presenti, in misura diversa, nelle varie edizioni dei dizionari, con scelte e preferenze talvolta determinate dalla provenienza geografica dei redattori dell'opera. I regionalismi acquistano una nuova vitalità e una diffusione nazionale grazie all'uso e al rilancio di forme particolarmente espressive da parte della stampa.


== Note ==
^ Cfr. l'accezione 1 del lemma «dizionario» sul sito Treccani.it.
^ a b Giulio Nascimbeni (a cura di), Scrivere. Corso di scrittura creativa, vol. 1, Milano, Fabbri Editore, 1996, p. 20-21.
^ L'edizione multimediale, a cura di Piero Fiorelli e Tommaso Francesco Bórri, è consultabile anche in linea.
^ a b Paola Tiberii, Dizionario delle collocazioni. Le combinazioni delle parole in italiano, Zanichelli, 2012, p. 3


== Bibliografia ==
Michele Barbi, Per un grande vocabolario storico della lingua italiana, Firenze, Sansoni, 1957.
Rosario Coluccia (a cura di), Riflessioni sulla lessicografia: atti dell'Incontro organizzato in occasione del conferimento della laurea honoris causa a Max Pfister [Lecce, 7 ottobre 1991], Galatina, Congedo Editore, 1992.
Claudio Marazzini, L'ordine delle parole. Storia di vocabolari italiani, Bologna, Il Mulino, 2009.
Bruno Migliorini, Parole nuove: appendice di dodicimila voci al "Dizionario moderno", Milano Hoepli, 1963.
Bruno Migliorini, Che cos'e un vocabolario?, Firenze, Le Monnier, 1961.
Bruno Migliorini, Parole e storia Milano, Rizzoli, 1975.
Valeria Della Valle, Dizionari Italiani: storia, tipi, struttura, Carocci Editore, 2005.


== Voci correlate ==
Lessicografia
Wikizionario
Senso Comune
Dizionario analogico
Dizionario inverso
Papia (lessicografo)


== Altri progetti ==

 Wikisource contiene una pagina dedicata a dizionario
 Wikizionario contiene il lemma di dizionario «dizionario»
 Wikimedia Commons contiene immagini o altri file su dizionario


== Collegamenti esterni ==
Dizionari, in Open Directory Project, Netscape Communications. (Segnala su DMoz un collegamento pertinente all'argomento "Dizionari")
Dizionario Italiano su piattaforma Mediawiki