e iranica, i giusti emergeranno indenni; l'ekpýrosis dei presocratici e degli stoici; la concussio mundi di Seneca; il ragnarökkr germanico, l'estate senza fiori e il mare senza vita dei druidi; l'ollin dei testi profetici aztechi che, come il pachakuti andino, connota il sommovimento ciclico del tempo e il capovolgimento dello spazio".
Esiste però un disegno divino di redenzione nelle antiche tradizioni di molte civiltà. Esse "consegnano un messaggio di speranza espresso in India dalla discesa dell'avatāra, divino giudice e rinnovatore. Per bocca di Zarathustra, dopo la conflagrazione, Ahura Mazda promette il frashkart, il rinnovamento nella luce del mondo e dell'umanità. Platone, attingendo a una speranza remota, annuncia "nuova vita e immortalità rinnovata". Virgilio e le Sibille cantano il ritorno della Vergine Astrea e del regno di Saturno. Seneca, dopo la concussio mundi, saluta il ripristino dell'antiquus ordo, il ritorno dell'èra in cui pace, pietas e giustizia regnavano sulla terra. "Pace fino al cielo e dal cielo fino in terra", profetizza la celtica Mórrígain e, dopo la distruzione del mondo, dinanzi alla sibilla germanica si dispiega la visione della jörð iðjagroena, la terra di nuovo verdeggiante che emerge dal mare. Secondo le religioni orientali cosmocentriche il Mondo Nuovo sarà l'inizio di un nuovo ciclo cosmico, mentre secondo le religioni monoteiste verrà instaurato un Regno di Dio di cui faranno parte i giusti risorti (visione non ciclica ma lineare-progressiva del Tempo universale).
Lo schema escatologico delle religioni monoteistiche è simile: decadenza spirituale dell'umanità - l'esilio da Dio -, la perversione dell'umanità ultima e le "doglie" della fine, la battaglia finale - Armagheddon - tra i figli della luce e i figli delle tenebre; la restaurazione finale con l'arrivo del Redentore tanto atteso e il Giudizio divino. Tuttavia vi sono delle differenze. Nell'Ebraismo l'attesa del Giorno del Signore con le sue elaborazioni dottrinarie, escatologiche e messianiche, appare nei momenti più convulsi e drammatici della storia di Israele, mentre nel Cristianesimo e nell'Islam il messaggio apocalittico costituisce una parte fondamentale della struttura di queste religioni. I miti dei Tempi Ultimi descrivono dunque le modalità dell'intervento divino nella storia universale al suo tramonto, intervento ripristinatore dell'ordine cosmico nella creazione con cui la realtà tutta riacquista il proprio autentico significato iniziale.
Nei Tempi Ultimi saranno beati gli uomini di quell'epoca: è un concetto contemplato dai miti apocalittici. San Paolo scrive nella Lettera ai Romani (5, 20):" Dove ha abbondato il peccato ha sovrabbondato la Grazia". Questo "paradosso della Grazia" è presente nella tradizione ebraica, islamica ed induista. Mosè, dopo aver visto in visione l'oscurità dei Tempi Ultimi, si è sentito "inferiore" a coloro i quali, pur in mezzo a tali tribolazioni, conserveranno la fede nella Torah. Maometto in un hadith (detto) afferma: "All'inizio dell'islam colui che mette un decimo della legge è dannato; ma negli ultimi tempi, colui che ne compirà un decimo sarà salvato". Nel testo induista Bhāgavata Purāṇa si cantano le lodi paradossali dell'età ultima (L, 12):" Gli errori commessi dagli uomini nell'Età di Kali, per quanto abbiano origine nelle cose, nei luoghi o in loro stessi, sono interamente cancellati da Bhagavad, il supremo Purusa, quando egli risiede nel cuore. [....] L'Età di Kali, abisso di vizi, possiede un vantaggio unico ma prezioso: è sufficiente celebrare le lodi di Khrisna [il Signore Supremo] affinché, liberi da ogni legame, ci si possa riunire all'Essere Supremo". Nel Vangelo di Matteo (20, 1-16) c'è la Parabola dei lavoratori della vigna o dei Lavoratori dell'Undicesima Ora che riprende questo tema: i lavoratori dell'ultima ora che hanno lavorato solo un'ora sono equiparati a tutti gli altri. E per questo, molti fra "gli ultimi saranno i primi e i primi gli ultimi" (20, 16).


== NoteModifica ==
^ Cf. voce su etimo.it
^ Benito Marconcini, Apocalittica. Origine, sviluppo, caratteristiche di una teologia per tempi difficili, Leumann (Torino), ElleDiCi, 1985, par. Profezia e apocalittica, pp. 27-31. ISBN 88-01-10111-2.
^ Benito Marconcini, op. cit., p. 93.
^ (EN) Karl Rahner, Encyclopedia of theology. The concise Sacramentum mundi, Continuum International Publishing Group, 1975. ISBN 0-86012-006-6; ISBN 978-0-86012-006-3. Apocalyptic. Origin and Development of the Literary Form, p. 17.
^ Bibbia di Gerusalemme, Introduzione a I profeti, pp. 1522, 1518-9.
^ Mario Polia, Gianluca Marletta. Apocalissi. La fine dei tempi nelle religioni. Sugarco edizioni, 2008, pag. 61-62.
^ Apocalissi. La fine dei tempi nelle religioni , di Mario Polia e Gianluca Marletta, ed. Sugarco, 2008, pagg. 14-21.
^ op.cit., pagg. 89-90
^ op. cit., pagg. 90-91
^ op. cit., pagg. 25-26
^ Sèfer Maamarìm, 5710.
^ Mario Polia, Gianluca Marletta, op. cit., pag. 246-249.


== BibliografiaModifica ==
Ugo Vanni, Apocalisse: una assemblea liturgica interpreta la storia, Queriniana, Brescia 1980.
Omraam Mikhaël Aïvanhov, Commento all'Apocalisse, Edizioni Prosveta 1995
Mario Polia e Gianluca Marletta, Apocalissi. La fine dei tempi nelle religioni, SugarCo, Milano, 2008
R. Ammannati, Rivelazione e Storia. Ermeneutica dell'Apocalisse, Transeuropa, Massa 2010


== Voci correlateModifica ==
Apocalisse di Giovanni
Armageddon (Apocalisse)
Millenarismo
Giorno del Giudizio (Islam) (Qiyama) punto di vista musulmano
Dajjāl figura escatologica che tenterà di traviare la Comunità musulmana
Fantascienza apocalittica e post apocalittica
Profezia biblica
Rivelazione
Fine del mondo


== Altri progettiModifica ==

 Wikiquote contiene citazioni sull'apocalisse
 Wikimedia Commons contiene immagini o altri file sull'apocalisse


== Collegamenti esterniModifica ==
Testo dell'Apocalisse giovannea su Liber Liber
Testo dell'Apocalisse giovannea basato sulla versione CEI del 1974.
(EN) Belief in the last days
(EN) Ibn Kathir
(EN) Islam and Second Coming