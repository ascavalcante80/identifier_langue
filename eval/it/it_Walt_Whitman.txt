ia fiamma». In una lettera, datata 21 agosto 1890, citò anche l'esistenza di sei bambini; quest'affermazione non è mai stata verificata, né tanto meno corroborata. Soprattutto al volgere della senilità, i ricordi di Whitman erano costellati di fidanzate e vecchi amori, negando quanto sostenuto dal New York Herald, secondo cui il poeta «non aveva mai avuto una relazione amorosa». Come scrisse il biografo di Whitman, Jerome Loving, «il dibattito sulla sessualità di Whitman non avrà mai fine, a dispetto di quante prove possano mai emergere».


=== Attribuzione delle opere di Shakespeare ===
Whitman pure discusse sulla controversia dell'attribuzione delle opere di Shakespeare, ritenendo che lo Shakespeare di Stratford fu il prestanome di un altro drammaturgo non svelatosi. Nelle sue Fronde di Novembre (1888) scrisse:


=== Schiavitù ===
Whitman fu uno strenuo oppositore dell'estensione della schiavitù nei Territori dell'Ovest, supportando il Wilmot Proviso. Paradossalmente, all'inizio si contrappose anche all'abolizionismo, ritenendo che questo movimento avrebbe causato più danni che benefici; nel 1846 scrisse che gli abolizionisti rallentarono la propria causa proprio per «il loro estremismo e la loro invadenza». Whitman infatti, pur condividendone le istanze morali e le considerazioni umanitarie, bocciava i loro metodi, che erano in disaccordo con il processo democratico; a guadagnarsi le critiche del poeta vi fu anche il rifiuto degli stati del Sud di mettere gli interessi della nazione al di sopra dei propri. Nel 1856, nella sua opera mai pubblicata The Eighteenth Presidency, rivolta agli uomini del Sud, scrisse che «o siete voi ad abolire la schiavitù o lei abolirà voi». Whitman sostenne addirittura che gli uomini afroamericani liberi non avrebbero dovuto godere del diritto di voto, rimanendo sconcertato dal crescente numero di afroamericani impiegati nella legislatura.


== Retaggio ==

Walt Whitman è stato celebrato come il primo «poeta della democrazia» americano: tutta l’opera del poeta è permeata dallo spirito democratico. Un'amica inglese di Walt, Mary Smith Whitall Costelloe, scrisse che «è impossibile capire lo spirito americano senza Walt Whitman, senza le sue Foglie d'erba». Andrew Carnegie lo ha definito come «il più grande poeta d'America di tutti i tempi», mentre Ezra Pound disse: «Il poeta dell'America ... Lui è l'America». In effetti, molte delle sue opere si possono considerare delle condensate dichiarazioni d'amore, verso la nazione natia che egli stesso definiva «il poema più grande». Whitman si proponeva spesso come un profeta, un Messia che santificava tutto quello che toccava: come disse lo stesso Walt, «Divino io sono, dentro e fuori». Questo paragone venne consolidato da William Sloane Kennedy, che ipotizzò che «un giorno, le persone celebreranno la nascita di Walt Whitman così come oggi celebrano la nascita di Cristo».
Henry Miller, celebre scrittore statunitense, pone Whitman al centro del canone americano:
Lo stile «vagabondo» della poetica di Whitman venne ripreso dagli autori di riferimento della Beat Generation, come Jack Kerouac, e da poeti come Adrienne Rich e Gary Snyder. Lawrence Ferlinghetti si definì come parte della «selvaggia prole» del poeta, tanto che la sua opera Starting from San Francisco (1961) è un chiaro riferimento a Starting from Paumanok di Whitman. Whitman fu una fonte d'ispirazione anche per Bram Stoker, autore di Dracula; Stoker nei suoi taccuini disse che Dracula in realtà rappresentava la quintessenza mascolina che, secondo lui, si plasmava proprio in Whitman. Anche in chiave moderna Whitman ispira attraverso le sue ideologie e le sue opinioni autori di ogni genere, indirizzati a cercare in lui il moto e la spinta per animare e far muovere i propri personaggi. Un esempio citabile è lo scrittore John Green che nel suo romanzo Città di carta si rifà alla poetica e alle idee whitmaniane contenute nella raccolta Foglie d'erba, introducendo la propria chiave di lettura dei versi poetici per motivare le azioni e le scelte dei protagonisti. 
In questo senso, le foglie d'erba whitmaniane hanno affondato le proprie radici anche nella musica, avendo ispirato John Adams, Leonard Bernstein, Benjamin Britten, Rhoda Coghill, Ronald Corp, George Crumb, Frederick Delius, Karl Amadeus Hartmann, Hans Werner Henze, Paul Hindemith, Ned Rorem, Ralph Vaughan Williams, Kurt Weill, e Roger Sessions.


== Note ==


== Bibliografia ==
Callow, Philip. From Noon to Starry Night: A Life of Walt Whitman. Chicago: Ivan R. Dee, 1992. ISBN 0-929587-95-2
Kaplan, Justin. Walt Whitman: A Life. New York: Simon and Schuster, 1979. ISBN 0-671-22542-1
Loving, Jerome. Walt Whitman: The Song of Himself. University of California Press, 1999. ISBN 0-520-22687-9
Miller, James E., Jr. Walt Whitman. New York: Twayne Publishers, Inc. 1962
Reynolds, David S. Walt Whitman's America: A Cultural Biography. New York: Vintage Books, 1995. ISBN 0-679-76709-6
Stacy, Jason. Walt Whitman's Multitudes: Labor Reform and Persona in Whitman's Journalism and the First Leaves of Grass, 1840–1855. New York: Peter Lang Publishing, 2008. ISBN 978-1-4331-0383-4


== Voci correlate ==
Poetica di Walt Whitman
Trascendentalismo


== Altri progetti ==

 Wikisource contiene una pagina dedicata a Walt Whitman
 Wikiquote contiene citazioni di o su Walt Whitman
 Wikimedia Commons contiene immagini o altri file su Walt Whitman


== Collegamenti esterni ==
Walt Whitman: risorse online alla Biblioteca del Congresso
Il Walt Whitman Archive, con tutte le edizioni di Foglie d'erba, con raffigurazioni, manoscritti, note critiche e cenni biografici
Poets.org – biografia, saggi correlati, poesie, e guide alla lettura dalla Academy of American Poets
Le opere di Walt Whitman al Progetto Gutenberg
Le opere di Walt Whitman all'Internet Archive
Opere di Walt Whitman su LibriVox (audiolibri di pubblico dominio) 
Walt Whitman su Find a Grave