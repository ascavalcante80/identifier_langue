 Contest con Hard Rock Hallelujah, cantata dal noto gruppo Lordi.


== SportModifica ==
In Finlandia sono molto popolari gli sport motoristici: infatti, essa ha dato i natali a numerosi protagonisti di sport automobilistici, quali i piloti di Formula 1 Mika Häkkinen, Kimi Raikkonen, Keke Rosberg e Valtteri Bottas, vincitori rispettivamente di due, uno e un titolo mondiale. Un altro pilota finlandese ad essere riuscito a vincere una gara in Formula 1 è Heikki Kovalainen, che riuscì per la prima e unica volta a vincere con la McLaren nel Gran Premio d'Ungheria 2008. È una delle nazioni con maggiori successi nel mondo dei rally. È infatti patria di numerosi piloti quali i campioni del mondo Ari Vatanen, Hannu Mikkola, Timo Salonen, Juha Kankkunen, Tommi Mäkinen, Marcus Grönholm, oltre a Henri Toivonen, Markku Alen, Mikko Hirvonen e Jari-Matti Latvala. Kankkunen e Makinen sono tra i piloti di rally più vittoriosi di sempre, essendo gli unici, oltre a Sebastien Loeb, ad essersi aggiudicati quattro titoli mondiali. È anche sede del Rally di Finlandia, detto 1000 Laghi, che è sempre stato, ad eccezione di un anno, parte del Campionato del Mondo Rally e costituisce una delle prove più avvincenti, difficili e spettacolari del mondiale. Da ricordare anche i motociclisti Mika Ahola (enduro) e Mika Kallio (motociclismo su strada).
Anche l'atletica leggera in Finlandia è molto popolare, infatti nell'ultracentenaria storia dell'atletica leggera moderna, numerosi atleti finlandesi si sono messi in luce in varie discipline. In epoca più antica sono senza dubbio da ricordare i tre finlandesi volanti Paavo Nurmi, Hannes Kolehmainen e Ville Ritola, i quali si sono messi in luce in tutte le manifestazioni internazionali più importanti di allora; in modo particolare, è da ricordare Nurmi, vincitore di 12 medaglie olimpiche, ossia 9 d'oro (di cui 5 solo nell'edizione di Parigi 1924) e 3 d'argento.
In epoca più recente, si sono particolarmente distinti i due specialisti nel tiro del giavellotto Aki Parviainen e Tero Pitkämäki, arrivati a ottenere rispettivamente la seconda e la settima migliore prestazione di tutti i tempi, con lanci da 93,09 m e 91,53 m.
Altra tradizione sportiva finlandese è l'orientamento (in finlandese "suunnistus"), diffusosi infatti con rapidità in tutta la Scandinavia. La pratica di questo sport è favorita anche dall'adatta conformazione lacustre del Paese. Si possono citare vari campioni a livello mondiale tra cui Reijo Mattinen e Pasi Ikonen, ma soprattutto la nove volte campionessa del Mondo Minna Kauppi.
Da non dimenticare anche gli sport invernali, in particolar modo l'hockey su ghiaccio, il cui massimo campionato è considerato uno dei più importanti a livello mondiale e la cui nazionale ha conquistato due titoli mondiali ed è ai massimi vertici globali.


== TradizioniModifica ==


=== GastronomiaModifica ===

La cucina finlandese è influenzata, nella sua tradizione e anche oggi, dal clima rigido del paese, che ad esempio rende difficile la coltivazione di frutta e verdura. A questo sopperiscono in parte le importazioni, che hanno consentito di rendere la cucina finlandese più internazionale. Il pesce è mangiato più della carne, che è prevalentemente di volatili. Hanno inoltre un'importanza particolare: il latte; i frutti di bosco e le bacche; il pane duro di segale, avena e orzo che consente una lunga conservazione e permetteva di sopravvivere per tutto il lungo inverno anche nelle regioni settentrionali, ma è anche apprezzato dagli intenditori di oggi, vedi ad esempio il ruisreikäleipä.
In Finlandia la colazione prevede generalmente caffè lungo, cetrioli, formaggio, pane di segale, riso al latte, salumi, uova sode, yogurt e zuppa d'avena. Se da un lato la colazione è un vero e proprio pasto, dall'altro il pranzo è uno snack veloce. Infine c'è la cena che si svolge a partire dalle 17, in anticipo rispetto alla consuetudine italiana. Questa è generalmente abbondante, anche perché dovrà saziare fino alla colazione del giorno successivo, dalla quale la cena è separata da più di dodici ore. Pertanto essa è solitamente aperta da una zuppa, che può essere di funghi o di pesce, la quale è poi seguita dalla portata principale: questo può essere a base di carne di vitello, manzo o maiale, mentre a Pasqua su tutte le tavole finlandesi il piatto principale è l'agnello. Un'altra differenza tra i pasti italiani e quelli finlandesi è la presenza del latte nei secondi, in luogo del vino, generalmente d'importazione e perciò molto costoso.
Nella Finlandia lacustre piatto preferito è naturalmente il pesce, soprattutto il persico, il salmone ed i cosiddetti muikku, corrispondenti ai coregoni bianchi; più rari i gamberi di fiume, diffusi prevalentemente nei mesi estivi. Nelle città meridionali, come ad esempio Espoo, Helsinki e Turku, si mangia pesce tutto l'anno; a fare da contraltare ci sono però la renna e l'alce, mangiate in Lapponia tutto l'anno.

I Piirakka fanno parte dei piatti tradizionali finlandesi ; Essi hanno due varianti : i Karjalanpiirakka ( sono provenienti dalla Carelia ( Karjalan = Careliano ), consistente in un tortino di pasta di segale a forma di barchetta ripieno di riso. Ci sono poi i Perunapiirakka che contengono invece le patate ( Perunat ) al posto del riso. A tal proposito, è da segnalare la grande varietà di tipi di pane in Finlandia: si va infatti da quello integrale a quello di segale, da quello di frumento a quello di orzo. Tra le specialità locali, si distingue il "kalakukko" di Kuopio, pane di segale ripieno di bacon. Per quanto riguarda la coltivazione dei vegetali, va detto che a causa del clima essi in Finlandia sono quasi sempre coltivati in apposite serre: un'eccezione è reppresentata dai funghi, che in autunno crescono spontanei e abbondanti a causa delle forti piogge. Anche i formaggi, come accennato in precedenza, hanno una certa rilevanza sulla tavola finnica: molto apprezzato a livello nazionale è sicuramente il formaggio di capra.


=== FestivitàModifica ===
Le feste nazionali sono:
Itsenäisyyspäivä: festa dell'indipendenza, 6 dicembre;
Vappu: festa del 1º maggio;
Joulu: il Natale in Finlandia;
Juhannus: festa dell'estate, la notte tra il venerdì e il sabato, tra il 20 giugno e il 26 giugno.
A parte le consuete festività comuni alla maggior parte dei paesi occidentali, si distinguono: l'importante festa tradizionale del solstizio d'estate, nel sabato fra il 20 e il 26 giugno, (dal 1955) in passato (fino al 1316) dedicata al dio finlandese Ukko, caratterizzata dai roghi (kokko) della tradizione della Carelia e tuttora occasione di festeggiamenti prolungati per giorni nelle strade; e la feste dell'indipendenza del 6 dicembre, ricorrenza (dal 1919) della dichiarazione di indipendenza dall'impero russo il 6 dicembre 1917, inizialmente meno sentita della festa del 16 maggio per la fine della guerra civile finlandese (1918).


== NoteModifica ==


== Voci correlateModifica ==
Geografia della Finlandia
Storia della Finlandia
Politica della Finlandia


== Altri progettiModifica ==

 Wikiquote contiene citazioni di o su Finlandia
 Wikibooks contiene testi o manuali su Finlandia
 Wikizionario contiene il lemma di dizionario «Finlandia»
 Wikinotizie contiene notizie di attualità su Finlandia
 Wikimedia Commons contiene immagini o altri file su Finlandia
 Wikivoyage contiene informazioni turistiche su Finlandia


== Collegamenti esterniModifica ==
Finlandia, in Open Directory Project, Netscape Communications. (Segnala su DMoz un collegamento pertinente all'argomento "Finlandia")
Ente nazionale finlandese per il turismo
this is Finland – things you should and shouldn't know - Portale ufficiale sulla Finlandia gestito dal Ministero degli Esteri
Ambasciata di Finlandia in Italia
Scheda della Finlandia dal sito Viaggiare Sicuri - Sito curato dal Ministero degli Esteri e dall'ACI
Finlandia su The World Factbook
Mappa della Finlandia su OpenStreetMap