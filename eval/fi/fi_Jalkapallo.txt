seitsemän kertaa.
1970- ja 1980-luvuilla kenttiä hallitsivat jo toiset nimet. Brasilia voitti maailmanmestaruuden vuonna 1970. Tuolloin joukkueessa pelasi muun muassa hyökkääjä Jairzinho, jota pidetään yhtenä parhaista laitahyökkääjistä. Seuraavissa kaksissa MM-kisoissa Alankomaiden joukkue pelasi finaalissa kahdesti. Tuon joukkueen näkyvimpiä nimiä oli Johan Cruyff, joka valittiin 1900-luvun parhaaksi eurooppalaiseksi pelaajaksi ja joka on vaikuttanut voimakkaasti myös nykyajan pelityyliin. 1980-luvun kirkkain tähti oli Diego Maradona, joka johdatti maansa Argentiinan joukkueen kapteenina maailmanmestaruuteen vuonna 1986 ja jota pidetään Pelén ohella yhtenä kaikkien aikojen parhaista jalkapalloilijoista.
1990- ja 2000-luvuilla huippupelaajia on tullut entistä useammista maista, sillä näiden kahden vuosikymmenen aikana maailman parhaan pelaajan palkinto Kultainen pallo on jaettu peräti 13 eri maan edustajalle. Tunnettuja pelaajia ovat olleet muun muassa liberialainen George Weah, josta tuli ensimmäinen afrikkalaista maata edustanut palkinnon voittaja ja Ronaldo, joka on tehnyt toiseksi eniten maaleja MM-kilpailuissa (15) ja joka on voittanut ennätykselliset kolme kertaa FIFA:n vuoden pelaajan tittelin (jakaa ennätyksen ranskalaisen Zinedine Zidanen kanssa).
Vuonna 2004 Pelé julkaisi FIFA 100 -listansa, jossa oli hänen mielestään 125 parasta elossa olevaa jalkapalloilijaa. Listalla on 50 uransa listan ilmestymisen aikaan jo lopettanutta pelaajaa ja kaksi naispelaajaa, joista kumpikin yhdysvaltalaisia. Brasilialaisia pelaajia oli nimetty eniten (15) ja ranskalaisia ja italialaisia toiseksi eniten (14).


== Pelikentät ==

Jalkapalloa voidaan pelata lähes millä tahansa aukealla ja tasaisella paikalla, ja köyhissä maissa harrastelijat pelaavatkin sitä usein melko heikkolaatuisilla kentillä. Huipputason ottelut pelataan lähes poikkeuksetta hyvin hoidetuilla stadioneilla, joille mahtuu tuhansia katsojia.
Maailman suurin jalkapallostadion on Korean demokraattisen kansantasavallan Pjongjangissa sijaitseva Rŭngrado, jonka kapasiteetti on 150 000. Stadionilla järjestetään jalkapallo-otteluita kuitenkin epäsäännöllisesti, suurin säännöllisessä käytössä oleva jalkapallostadion on Intian Kalkutassa sijaitseva 120 000 -paikkainen Yuva Bharati Krirangan.
Euroopan suurin stadion on Barcelonan Camp Nou, jonka kapasiteetti on 98 934. Camp Nou on FC Barcelonan kotistadion. Muita suuria suuria stadioneja Euroopassa ovat muun muassa Moskovassa sijaitseva Lužniki, jolle mahtuu 84 745 katsojaa ,Dortmundissa oleva Signal Iduna Park, jonka katsojakapasiteetti on 81 264. ja Estadio Santiago Bernabeu Madridissa, jonka katsomokapasiteetti on noin 82 000.
1950-luvulla maailman suurin jalkapallostadion oli Rio de Janeirossa sijaitseva Maracanã-stadion, jonka yleisöennätys on arviolta 200 000 katsojaa. Yleisöennätys syntyi vuoden 1950 MM-turnauksen mestaruuden ratkaisseessa ottelussa Uruguay–Brasilia. Tällä hetkellä stadionin kapasiteetti on kuitenkin vain 74 000. Toinen merkittävä ja tällä hetkellä suurin stadion latinalaisessa Amerikassa on Méxicossa oleva Estadio Azteca, jossa on pelattu vuosien 1970 ja 1986 MM-loppuottelut.


=== Maailman suurimmat jalkapallostadionit ===


== Jalkapallo ilmiönä ==

Jalkapallo on maailmalla erittäin suosittu laji myös katsojien keskuudessa. Esimerkiksi Saksan Bundesliigan otteluissa kaudella 2008–2009 otteluissa kävi keskimäärin yli 40 000 katsojaa. Otteluissa käy tavallisten katsojien lisäksi myös erittäin innokkaita faneja, joita kutsutaan ultriksi. He ovat faneja, jotka seuraavat useimmat suosikkinsa ottelut ja kannattavat omiaan erityisen vahvasti. Innokkaiden kannattajien haittapuolena on huliganismi, johon kuuluu muun muassa katsomotappeluita. Tämä ongelma on liitetty ultra-kannattajiin. Joissakin tapauksissa huliganismi saattaa jopa tappaa ihmisiä, kuten kävi Heysel-stadionin mellakassa. Siinä Liverpoolin fanit hyökkäsivät Juventuksen kannattajien kimppuun. Tappelun seurauksena kuoli 39 ihmistä, joista 38 oli italialaisia. Tunnettuja jalkapallotapaturmia on myös ottelua valvoneiden poliisien virheistä johtunut Hillsborough'n onnettomuus , jossa henkensä menetti lähes sata katsojaa .
Huippujalkapallo on taloudellisesti huomattavaa liiketoimintaa, ja monista pelaajista maksetaankin miljoonia euroja. Esimerkiksi Real Madrid maksoi Zinedine Zidanesta 70 miljoonaa euroa vuonna 2001. Jotkut liikemiehet ovat jopa ostaneet seuroja, tästä esimerkkinä on venäläinen miljardööri Roman Abramovitš, joka osti Chelsea FC:n vuonna 2003 ja hankki seuralle monia kalliita pelaajia varojaan säästelemättä. Menestyneet joukkueet saavat runsaasti rahaa muun muassa katsojatuloista, oheistuotteista ja paitamainoksista, jotka maksavat joissakin tapauksissa jopa parikymmentä miljoonaa euroa . Tuloista huolimatta monet huippuseurat ovat velkaantuneet pahasti ja esimerkiksi Englannin valioliigassa pelaavilla Chelsealla ja Manchester United FC:llä on velkaa noin 700 miljoonaa puntaa. Rahaa on mukana myös vedonlyönnissä, joka lisääntyy jatkuvasti.
Jalkapallo ja jalkapalloilijat ovat olleet jo pitkään myös useiden kirjojen, lehtien ja elokuvien aiheena. Lajista on tehty useita sen historiaa käsitteleviä teoksia ja pelaajista elämäkertoja. Merkittäviä jalkapallolehtiä ovat muun muassa France Football. Toinen merkittävä lehti on FourFourTwo, joka ilmestyy ympäri maailmaa. France Footballin toimitus valitsi ennen vuotta 2010 maailman parhaan pelaajan. Palkinnosta käytettiin nimeä Kultainen pallo. Nykyään maailman parhaan pelaajan palkinto on yhdistetty jalkapallon kansainvälisen järjestön FIFA:n vuoden pelaajan valinnan kanssa. Palkinnon nimi on FIFA:n kultainen pallo. Jalkapallosta on tehty myös runsaasti sarjakuvaa ja ehkä tunnetuin aiheeseen liittyvä sarjakuva on Buster. Jalkapalloa käsittelevät elokuvat ovat usein täysin sepitteellisiä, mutta joidenkin elokuvien aiheena ovat tunnetut ottelut. Jälkimmäisestä esimerkkinä on elokuva Bernin ihme, jonka päätapahtuma on vuoden 1954 MM-kisojen finaali, joka tunnetaan tällä nimellä.


== Tunnettuja jalkapalloaiheisia konsolipelejä ==
FIFA (pelisarja)
Pro Evolution Soccer


== Katso myös ==
Jalkapalloilijoita
Beachfutis
Futsal
Non-FIFA-Board
Suomen jalkapallon historia
CP-jalkapallo
PANNAfootball


== Lähteet ==
Siukonen, Markku & Rantala, Risto: Kaikki urheilusta. Helsingissä: Otava, 2006. ISBN 951-1-20841-1.
Jalkapallosäännöt, Suomen palloliitto 2015


=== Viitteet ===


== Kirjallisuutta ==
Foer, Franklin: Jalkapallon maailmanselitys. Hutera teoria globalisaatiosta. (How Soccer Explains the World: An Unlikely Theory of Globalization, 2004). Suom. Petri Stenman. Helsinki: Like: Suomen rauhanpuolustajat, 2005. ISBN 952-471-426-4.
Galeano, Eduardo: Jalkapallo valossa ja varjossa. (El futbol a sol y sombra, 1995.) Suom. Jukka Koskelainen. 2. uudistettu laitos. Helsinki: Nemo, 2014. ISBN 978-952-240-246-2.
Gifford, Clive: Jalkapallo: kuningaslaji. (Fantastic Football, 2006). Suom. Sakari Hyrkkö. Helsinki: WSOY, 2006. ISBN 951-0-31696-2.
Nick Hornby: Hornankattila. WSOY, 2000.
Itkonen, Hannu & Nevala, Arto (toim.): Kuningaspelin kentät. Jalkapalloilu paikallisena ja globaalina ilmiönä. Helsinki: Gaudeamus, 2007. ISBN 978-952-495-003-9.
Kanerva, Juha ym.: Jalkapallon pikkujättiläinen. Helsinki: WSOY, 2003. ISBN 951-0-27037-7.
Kuper, Simon: Matka pallon ympäri. (Football Against the Enemy, 1994). Suom. Sami Sillanpää. Helsinki: Nemo, 2000. ISBN 952-5180-26-3.
Pakkanen, Jukka & Lahtinen, Esko S. (toim.): 11 & pallo. Jalkapallo elämässä, elämä jalkapallossa. Helsinki: Kirjayhtymä, 1997. ISBN 951-26-4268-9.
Saarinen, Jussi Antti & Melan, Mikael (toim.): Sokrateen syöksypusku. Jalkapallon filosofiaa. Jyväskylä: Docendo, 2014. ISBN 978-952-291-044-8.
Wilson, Jonathan: Pelien peli. Jalkapallon taktiikan historia. (Inverting the Pyramid: The History of Football Tactics, 2008). Suom. Tommi Hannula. Helsinki: HS kirjat, 2010. ISBN 978-952-5557-34-3.


== Aiheesta muualla ==

Suomen palloliitto.
Jalkapallon säännöt. Palloliitto. (PDF)
FIFA, kansainvälinen jalkapalloliitto. (englanniksi)