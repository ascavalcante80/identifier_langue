ä ovat palanneet.


=== KansanterveysMuokkaa ===
WHO:n vuonna 2004 tekemän selvityksen mukaan Tšekissä käytetään maailman kolmanneksi eniten alkoholia, puhtaaksi alkoholiksi muunnettuna yli 16 litraa aikuista kohti. Vain Luxemburgissa ja Ugandassa kulutus on vielä runsaampaa.
Vuonna 2007 arvioitiin, että Tšekki saavuttaa todennäköisesti kaikki YK:n vuosituhattavoitteet.
Vuonna 2007 Tšekissä oli noin 1 500 HIV-positiivista ihmistä. Kantajien määrä kasvaa hitaasti, kuusi vuotta aiemmin heitä oli 1 300. AIDS-kuolemien määrä oli huipussaan vuonna 1995, mutta nopean laskun jälkeen se on alkanut taas nousta hitaasti 2000-luvulla.


=== KoulutusMuokkaa ===
Tšekin suurin ja vanhin yliopisto on Kaarlen yliopisto (Univerzita Karlova v Praze) Prahassa. Se on perustettu vuonna 1348. Ennen toista maailmansotaa on perustettu seitsemän muuta yliopistoa. Vuoden 1989 jälkeen useimpien yliopistojen toisella paikkakunnalla sijaitsevat osastot ovat itsenäistyneet, ja maahan on syntynyt yhdeksän uutta yliopistoa. Kaikkiaan Tšekissä on yli 200 000 yliopisto-opiskelijaa, joista viidennes eli 42 400 opiskelijaa on Kaarlen yliopistossa.
Peruskoulu on maksuton ja pakollinen 6–15-vuotiaille. Vuonna 1995 86,9 % ikäluokasta kävi koulua. Romanilapset käyvät koulua vähemmän säännöllisesti kuin valtaväestö.


== KulttuuriMuokkaa ==

Tšekinkielinen kirjallisuus on ollut tärkeää jo 1800-luvun lopusta Itävalta-Unkarin ja myöhemmin natsien ja kommunistien hallituskausilla. Ehkä kuuluisin böömiläinen kirjailija Franz Kafka kirjoitti kuitenkin tuotantonsa pääasiassa saksaksi, vaikka hän tunsikin tšekin kielen. Toinen kuuluisa tšekkiläissyntyinen kirjailija, Milan Kundera, pakeni 1975 Ranskaan ja on kirjoittanut vuodesta 1989 ranskaksi. Muita kuuluisia kirjailijoita ovat Karel Čapek, Bohumil Hrabal, Pavel Kohout, Václav Havel ja Ivan Klíma. Kuuluisa on myös Jaroslav Hašek, jonka Kunnon sotamies Švejkin seikkailut maailmansodassa on laajalti tunnettu.
Tšekkiläisistä säveltäjistä kuuluisimpiin kuuluvat Antonín Dvořák, Bedřich Smetana ja Leoš Janáček. Kansanmusiikin alalta Böömi on lahjoittanut maailmalle polkan.
Kuvataiteen puolelta tšekkien kuuluisin art nouveau -maalari on Alfons Mucha, joka tunnetaan etenkin Sarah Bernhardtille tehdyistä teatterijulisteista.
Henkilömäärään suhteutettuna Tšekissä juodaan eniten olutta maailmassa. Tšekkiläinen keittiö tarjoaa melko liha- ja rasvapitoisia ruokia, jotka sopivat yhteen oluen kanssa. Tuoreet vihannekset ja kala ovat olleet vähemmällä huomiolla. Knöödelit ja perunaletut ovat omaleimaisia lisukkeita.


== UrheiluMuokkaa ==

Tšekki on osallistunut sekä kesä- että talviolympialaisiin vuodesta 1994 alkaen. Vuoden 1996 kesäolympialaisista alkaen maa on saanut 3–11 mitalia, joukossa aina myös kultamitaleita. Kateřina Neumannová on saanut yhteensä kuusi olympiamitalia maastohiihdosta.
Tšekin jääkiekkomaajoukkue voitti jääkiekon maailmanmestaruuden kolme kertaa peräkkäin vuosina 1999–2001 sekä vuosina 1996, 2005 sekä 2010, sekä olympiakultaa vuonna 1998. Tšekin jalkapallomaajoukkueen paras arvokisasaavutus on EM-hopea 1996 Englannin kisoista. Tšekki sai kuudennen jääkiekon maailmanmestaruutensa vuonna 2010. Tunnetuimpia tšekkiläisiä jääkiekkoilijoita ovat muiden muassa Dominik Hašek ja Jaromír Jágr.


== LähteetMuokkaa ==


== Aiheesta muuallaMuokkaa ==

Virallinen Tšekin portaali
Tšekin hallituksen sivusto (tšekiksi)
Tšekki Google Mapsissa
Tšekin uutistoimiston uutisia englanniksi
Prague Daily Monitor – Uutisia Tšekistä englanniksi
Prague Post – englanninkielinen uutislehti

 Matkaopas aiheesta Czech Republic Wikivoyagessa (englanniksi)