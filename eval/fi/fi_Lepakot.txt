et esittävät silloin soidinta, johon kuuluu ihmiskorvin kuultavaa laulua. Parittelun tapahduttua naaras säilöö siittiöitä ruumiissaan hedelmöitystä varten joskus kuukausienkin ajan. Hedelmöitys tapahtuu vasta keväällä talvihorroksen jälkeen. Lepakon kantoaika on 4–8 viikkoa lajista riippuen. Poikasia syntyy useimmilla lajeilla kerrallaan vain yksi. Poikaset ovat pesäviipyisiä eli pysyttelevät pitkään paikoillaan syntymäpaikassaan. Lepakot eivät kuitenkaan rakenna minkäänlaisia pesiä, vaan poikanen kasvaa usein avoimella luolan seinämällä tai puun kolossa. Alkukesän aikana naaras hakeutuu yhdyskuntaan, jossa se perustaa muiden naaraiden kanssa "lastenhuoneen". Urokset viettävät silloin aivan yksinäistä elämää. Poikasen synnyttyä emo imettää sitä muiden nisäkkäiden tavoin.


== Lepakko myyttinä ==
Lepakko yhdistetään usein pahaan, mutta historian aikana on myös ollut muita uskomuksia. "Lentävä rotta" on yhdistetty laajalti Euroopassa mm. paholaiseen, demoniin ja vampyyriin. Euroopassa on aikaisemmin käytetty lepakkoa noitien ja henkien karkotukseen.
Espanjassa lepakko on hyvänonnen symboli. Myös Karibialla lepakko yhdistetään hyvään ja sen tappaminen katsotaan erittäin pahaksi. Amerikassa lepakkoihin suhtaudutaan ristiriitaisesti. Jotkin Amerikan intiaanit pitivät lepakkoa sateen merkkinä. Afrikassa lepakon pyydystämistä pidetään parantamisen symbolina.
Lepakkoa on pidetty Suomessa Pirun aikaansaannoksena. Tarinan mukaan Piru katseli Jumalan luomistöitä, ihastui pääskyseen ja koetti itsekin tehdä samanlaisen. Tuloksena oli kuitenkin lepakko. Kiukuspäissään Piru määräsi sen lentämään öisin, ettei epäonnistuminen osuisi jokaisen silmiin. Joissakin tarinoissa lepakko kerrotaan tehdyn lintujen ja muiden pienten elukoiden tähteistä. Tai sitten sitä pidetään Jumalan leppälinnulle langettamana rangaistuksena siitä, että tämä varasti toisten lintujen munia ja hautoi ne omiksi poikasikseen, joista syntyikin kirouksen myötä vaivaisia lintuja, lepakoita.


== Raivotauti ==
Sveitsiläinen lepakkotutkija kuoli 1985 Suomessa raivotautiin. Aluksi hänen epäiltiin saaneen tartunnan Sveitsistä, mutta myöhemmissä tutkimuksissa on todettu, että virustyyppi oli Suomessa esiintyvää lajia. Asia varmistui, kun Turun Kakskerrasta löytyi syksyllä 2009 ensimmäisen kerran lepakko, vesisiippa, joka sairasti raivotautia. Virusta on ykkös- ja kakkostyyppiä, ja Kakskerran lepakolla oli samaa kakkostyyppiä kuin tutkijalla. Sitä ei juuri ole Keski-Euroopassa, jossa ykköstyyppi on yleisempi. Tutkimukset jatkuivat vuonna 2010.


== Suomessa tavatut lepakot ==
Suomessa on tavattu 13 lepakkolajia.
Vakiintuneet lajit:
Pohjanlepakko
Vesisiippa
Viiksisiippa
Isoviiksisiippa
Korvayökkö
Satunnaisesti tavatut lajit:
Isolepakko
Kimolepakko
Pikkulepakko (pesii harvinaisena)
Kääpiölepakko (ensimmäinen havainto 2006)
Vaivaislepakko (ensimmäinen havainto 2001)
Ripsisiippa (pesinee harvinaisena)
Lampisiippa (ensimmäinen havainto 2002)
Etelänlepakko (ensimmäinen havainto 2008)


== Katso myös ==
Luettelo lepakoista


== Lähteet ==


== Kirjallisuutta ==
Lappalainen, Markku: Lepakot – salaperäiset nahkasiivet. Helsinki: Tammi, 2002. ISBN 951-31-2578-5.


== Aiheesta muualla ==
Lepakot Tampereen yliopiston sivuilla (1998)
Suomen lepakkotieteellinen yhdistys ry, Lepakko.fi
Pitkä päivä lepakkojahdissa, Tiede.fi
Yle Oppiminen: Lepakko
Tietoa lepakoiden taksonomiasta vuodelta 2006 (englanniksi)
Biomi.org: Suomen lepakot
United Nations Bat Convention: Year of the Bat 2011–2012