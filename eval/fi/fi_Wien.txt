kulttuurilla on pitkät perinteet Wienissä, varsinkin teatterin, oopperan ja klassisen musiikin aloilla. Wienin kulttuuritarjonta onkin korkealuokkaista. Kaupungista löytyy useita teattereita, joista tunnetuimpia lienevät Akademietheater, Volkstheater ja Theater in der Josefstadt. Wienistä löytyy myös runsaasti pienempiä teattereita, jotka ovat keskittyneet tarjoamaan hieman kokeellisempia ja modernimpia esityksiä sekä näytelmiä.
Oopperatarjonnasta Wienissä vastaavat Valtionooppera sekä Volksoper. Klassisen musiikin konsertteja pidetään Wiener Konzerthausissa sekä Musikvereinissa, jossa pitävät majaansa maineikkaat Wienin filharmonikot. Musikvereinin Kultaisesta salista lähetetään vuosittain perinteinen ja tunnettu uudenvuoden konsertti, jossa filharmonikot soittavat Straussin säveltäjäsuvun musiikkia.
Wien on tunnettu myös ruokakulttuuristaan ja erityisesti kahviloistaan. Wieniläisen Kaffeehausin perinteet ulottuvat 1600-luvulle, jolloin ensimmäiset kahvipavut otettiin suositun legendan mukaan sotasaaliiksi turkkilaisilta piirittäjiltä. Kaupungin lukuisat kahvilat ovat toimineet vuosisatojen ajan wieniläisen seuraelämän keskuksina, joihin on kokoonnuttu seurustelemaan ja lukemaan sanomalehtiä. Kahviloiden listoilla on tyypillisesti kymmeniä erikoiskahveja sekä erilaisia kakkuja ja torttuja. Miltei jokaisen kahvilan ruokalistalta löytyy perinteikäs suklainen Sacher-kakku.


== Kaupunginosat ==

Wien koostuu 23 kaupunginosasta eli Bezirkestä, joista jokainen on numeroitu.
Innere Stadt (Wienin sydän, Valtionooppera, Suomen suurlähetystö)
Leopoldstadt
Landstrasse (Suurlähetystökortteli)
Wieden (Teknillinen Yliopisto)
Margareten
Mariahilf (Ostoskeskittymä)
Neubau
Josefstadt (Wienin Yliopisto)
Alsergrund
Favoriten
Simmering
Meidling
Hietzing (Schönbrunnin palatsi)
Penzing
Rudolfsheim-Fünfhaus
Ottakring
Hernals
Währing
Döbling
Brigittenau (Millennium-torni)
Floridsdorf
Donaustadt (UNO-City, Yhdistyneiden Kansakuntien virastojen keskittymä)
Liesing


== Liikenne ==
Wienin metro on viisilinjainen, ja kaupungissa on useita raitiovaunu- ja bussilinjoja. Wienissä on neljä rautatieasemaa: Wien Hauptbahnhof, Wien Praterstern, Wien Südbahnhof ja Wien Westbahnhof. Rakenteilla on uusi päärautatieasema Wien Hauptbahnhof, joka valmistui vuoden 2014 lopussa. Kaupungin lentoliikennettä palvelee Wienin kansainvälinen lentoasema, jolla on Euroopan korkein lennonojohtotorni. Tonavaa pitkin on mahdollista myös kulkea Bratislavaan jokilaivalla. 


== Järjestöt ==
Wienissä sijaitsee useita kansainvälisten järjestöjen virastoja, kuten Yhdistyneiden kansakuntien teollistamisjärjestö UNIDO, öljynviejämaiden yhteistyöorganisaatio OPEC ja kansainvälinen atomienergiajärjestö IAEA.


== Lähteet ==


== Aiheesta muualla ==

Kaupungin viralliset kotisivut
Webkamerat Wienissä
Vienna. Pleasure and Melancholy A collection of extraordinary photos
360°-panoramas of vienna