ות, כגון האלבטרוס והנשר, הם בעלי כנף צרה וארוכה מאוד על מנת להפחית ככל האפשר את מערבולות האוויר בקצה הכנף, הפוגמות בעילוי, ופרקי הזרוע והאמה שלהם ארוכים מפרק כף היד. עופות המצטיינים בכושר תמרון מעולה, כגון ציפורי שיר ונצים העפים במהירות בין ענפי עצים, הם בדרך-כלל בעלי כנף קצרה ומעוגלת, אשר מאפשרת גלגול מהיר סביב ציר האורך של הגוף, וזנב ארוך המשפר את ההיגוי.


== נדידהעריכה ==

 ערך מורחב – נדידת עופות
בעלי חיים מקבוצות רבות ושונות יוצאים במחזור חייהם למסעות נדידה, אולם העופות, תודות ליכולת התעופה שלהם, הם בעלי החיים הניידים ביותר. מיני עופות רבים נודדים, עם התקרב החורף, מאתרי הקינון שלהם למעונות-חורף באזורים חמים יותר, ושבים, עם התקרב הקיץ, לאתרי הקינון שלהם. העופות נודדים בין אירופה ואפריקה, בין אמריקה הצפונית ואמריקה הדרומית ואף בין הקטבים. נתיבי הנדידה ומועדיה הם בדרך-כלל קבועים מאוד אצל כל מין נודד, ובזאת הבחינו כבר בתקופת המקרא: "גם חסידה בשמים ידעה מועדיה ותור וסיס ועגור שמרו את עת בואנה" (ירמיהו, ח', ז').
היתרון העיקרי בנדידה הוא יכולת העוף הנודד לנצל את המספר הגדול של שעות אור ביממה בעונת הקיץ באזורים הצפוניים על מנת לגדל צאצאים רבים יותר, ועדיין להימנע מן האקלים הקר של עונת החורף והמחסור במזון המתלווה אליו. מצד שני הנדידה גובה מחיר בהוצאת אנרגיה מרובה ובסיכונים שונים. חשבון המאזן בין היתרונות והחסרונות עשוי להשתנות כתוצאה מגורמים שונים, ולכן ניתן למצוא לעתים בתוך אותו המין גם אוכלוסיות נודדות וגם אוכלוסיות "יציבות" (כלומר שאינן נודדות).
עופות נודדים רבים מתקבצים ללהקות גדולות בעונות הנדידה. לפני הנדידה גופם אוגר כמות גדולה של שומן, עד 50% ממשקל הגוף אצל הנודדים למרחקים הארוכים ביותר, המשמש להם כמקור אנרגיה עיקרי. מיני עופות נודדים קטני-גוף, כמו ציפורי שיר וחופמאים, עפים בדרך-כלל בטפיחות כנף פעילות, לעתים קרובות בשעות הלילה על מנת לסייע להם לצנן את גופם בעת המאמץ הפיזי הכבד. הם בוחרים בנתיבי נדידה ישרים יחסית, וחלקם אף חוצים ימים ואוקיינוסים בתעופה רצופה ללא חניה. שיטה זו יקרה מדי מבחינה אנרגטית לעופות גדולים כמו השקנאי והחסידה, אשר בדרך-כלל דואים כמעט ללא תנועות כנף, תוך ניצול זרמי אויר חם העולים ביום מעל עמקים על מנת לצבור גובה. לכן הם בדרך-כלל עורכים חניות בשעות הלילה ומתחילים לנדוד בבוקר, ונתיבי הנדידה שלהם מפותלים יותר, בהיותם מוכתבים על ידי הטופוגרפיה המקומית. עופות ים יכולים לנצל זרמי אויר הנוצרים מעל הגלים, ולנחות מדי פעם על המים על-מנת לנוח ולצוד מזון, לכן הם הנודדים למרחקים הגדולים ביותר. המרחק הגדול ביותר של נדידה נמצא אצל שחפית הקוטב, הנודדת בסתיו לאזורי החוף של אנטארקטיקה ובאביב לאזור הארקטי, מרחק של עד 19 אלף קילומטרים לכל כיוון בקו ישר, אם כי בפועל מסלולם מפותל יותר ועובר דרך כ-40 אלף קילומטר לכל כיוון.


== עופות בארץ ישראלעריכה ==
 ערך מורחב – ארץ ישראל: עופות

בארץ ישראל כ-550 מיני עופות, מגוון גדול מאוד יחסית לשטחה הקטן. הסיבה העיקרית לריבוי המינים הוא מיקומה הגאוגרפי של הארץ על מסלול הנדידה העיקרי של מיני עופות רבים אשר מקננים במערב אסיה או באירופה וחורפים במזרח התיכון או באפריקה. כמו כן ארץ ישראל נמצאת במקום המפגש של שלוש יבשות, וכוללת מספר אזורים ביוגאוגרפיים שונים המספקים מגוון של בתי גידול. מבחינת תפוצתם בארץ ניתן לחלק מינים אלו לחמש קבוצות:
יציבים בארץ: עופות שאינם נודדים ונמצאים בארץ כל עונות השנה. ישנם כ-90 מינים כאלו, למשל בולבול, שחרור, צופית, פשוש, שלדג לבן חזה, סיקסק ונשר.
מקייצים בארץ: עופות המקננים בארץ באביב ובקיץ, ונודדים בחורף לאזורים דרומיים יותר, בעיקר אפריקה. ישנם כ-30 מינים כאלו, למשל תור מצוי, סיס חומות, רחם וחיוויאי.
חורפים בארץ: עופות המקננים בקיץ באזורים צפוניים, בעיקר באירופה ובמערב אסיה, ומבלים את החורף בארץ. ישנם כ-90 מינים כאלו, למשל נחליאלי לבן, אדום חזה, זרזיר מצוי, ושחף אגמים.
חולפים (עוברי אורח) בארץ: בעיקר מינים המקננים בקיץ באזורים צפוניים ומבלים את החורף באזורים דרומיים, אשר חולפים דרך הארץ בעונות הנדידה - דרומה בסתיו וצפונה באביב. ישנם כ-120 מינים כאלו, כגון חסידה לבנה, שקנאי, עיט ערבות וסבכי שחור-כיפה.
מזדמנים בארץ: מינים שתחום תפוצתם הרגיל אינו כולל את הארץ, אך נצפו בה לעתים נדירות, מהם שנצפו פעם אחת ויחידה. ישנם כ-130 מינים כאלו, למשל מגלן מצויץ צפוני, ועיט שחור.
מינים רבים משתייכים ליותר מקבוצה אחת. למשל החסידה הלבנה מפורסמת כעוברת אורח נפוצה ביותר, אך החל משנות ה-60 של המאה ה-20 החלו אלפי חסידות להישאר בארץ במשך כל החורף, והחל משנות ה-70 זוגות ספורים גם מקייצים ומקננים בארץ. הנחליאלי הלבן נחשב למבשר הסתיו, אך הנחליאלים הראשונים המופיעים בסתיו אינם מן האוכלוסייה החורפת בארץ, אלא מן האוכלוסייה החולפת בדרכה לאפריקה. קולו של התור המצוי נחשב עוד בשיר השירים כמבשר האביב, אך התורים הראשונים באביב הם קרוב לוודאי מן האוכלוסייה החולפת בדרכה לאירופה ולא מן האוכלוסייה המקייצת.


== העופות והאדםעריכה ==

העופות הם מקור מזון חשוב לאדם. בעיקר נאכלים תרנגולות מבויתות וביציהן, אך גם בשרם של תרנגולי הודו, אווזים, ברווזים ופסיוני בר שניצודים בטבע. כמו כן מגדלים לאכילה יונים ויענים.
האדם מגדל בביתו ציפורי מחמד לשם שעשוע והנאה מיופיין ומשירתן.
כמו כן, עושה האדם עד ימינו שימוש בתכונות העופות לתועלתו: מגדל בזים לשם ציד בספורט הבזיירות, קורמורנים על מנת לדוג דגים, העברת דואר באמצעות יונים, גילוי גזים רעילים בעומק המכרות על ידי כנריות הרגישות להם. כמה מינים כמו דרורים ויוני סלע מלווים את האדם ותפוצתם התרחבה בהתאמה להתיישבותו בחבלי ארץ שונים. בנוצות נוהגים להשתמש לשם מילוי כרים ושמיכות. בדורות האחרונים נוצר תחביב שהולך ומתפתח סביב העופות והוא הצפרות.
העופות גם מזיקים לאדם. הם ניזונים מן המדגה בברכות הדגים, מלקטים זרעים בשדות ונוגסים בפירות שהאדם מגדל. חלק מן העופות הם גם נשאי מחלות וכמה מינים הפכו למטרד כמו היונים בכיכרות הערים.


== מיון מדעי של עופותעריכה ==

על-סדרת עופות קדומים חסרי שיניים (Palaeognathae)
סדרת טינמאים (Tinamiformes)
משפחה טינמיים (Tinamidae)

סדרה מואיים (Dinornithidae) - נכחדה
סדרת יענאים (Struthioniformes)
משפחת קזואריים (Casuariidae)
משפחת ראיים (Rheidae)
משפחת קיוויים (Apterygidae)
משפחת יעניים (Struthionidae)
משפחת אפיאורניים (Aepyornithidae) - נכחדו
משפחת אמואיים (Emeidae)

על-סדרת עופות מפותחים חסרי שיניים (Neognathae)
סדרת עגוראים (Gruiformes)
סדרת קריאמיים (Cariamiformes)
משפחת קריאמיים (Cariamidae)

סדרת סופיות שמש (Eurypygiformes)
סדרת טבלנאים (Podicipediformes)
משפחת טבלניים (Podicipedidae)

סדרת דורסי לילה (Strigiformes)
סדרת קוליבראים (Trochiliformes)
משפחת קוליבריים (Trochilidae)

סדרת תחמסונים אוסטרליים (Aegotheliformes)
משפחת תחמסונים אוסטרליים (Aegothelidae)

סדרת תחמסאים (Caprimulgiformes)
סדרת קוליוסאים (Coliiformes)
משפחת קוליוסיים (Coliidae)

סדרת סיסאים (Apodiformes)
סדרת טוראקואים (Musophagiformes)
משפחת טוראקיים (Musophagidae)

סדרת הואצינאיים (Opisthocomiformes)
משפחה הואצינאים (Opisthocomidae) בה מין יחיד הואצין

סדרת דורסי יום (Falconiformes)
סדרת קוקיתאים (Cuculiformes)
סדרת כחליים (Coraciiformes)
סדרת טרוגונאים (Trogoniformes)
משפחת טרוגוניים (Trogonidae)

סדרת קלאונאים (Bucerotiformes)
סדרת דוכיפתאים (Upupiformes)
סדרת נקראים (Piciformes)
סדרת ציפורי שיר (Passeriformes)
סדרת חופמאים (Charadriiformes)
סדרת קטאים (Pteroclidiformes)
משפחת קטיים (Pteroclidae)

סדרת יונאים (Columbiformes)
משפחת יוניים (Columbidae)

סדרת תוכאים (Psittaciformes)
סדרת תרנגולאים (Galliformes)
סדרת אווזאים (Anseriformes)
סדרת פלמינגואים (Phoenicopteriformes)
משפחת פלמינגויים (Phoenicopteridae)

סדרת חסידאים (Ciconiiformes)
משפחת חסידתיים (Ciconiidae)

סדרת שקנאים (Pelecaniformes)
סדרת פתוניים (Phaethontiformes)
משפחת פתוניים (Phaethontidae)

סדרת יסעוראים (Procellariiformes)
סדרת צוללנאים (Gaviiformes)
משפחת צוללניים (Gaviidae)

סדרת פינגווינאים (Sphenisciformes)
משפחת פינגוויניים (Spheniscidae)


== ראו גםעריכה ==
נדידת עופות
רשימת עופות בישראל


== לקריאה נוספתעריכה ==
עזי פז, החי והצומח של ארץ ישראל בעריכת עזריה אלון, כרך 6 - עופות, עמ' 14–32. משרד הביטחון - ההוצאה לאור והחברה להגנת הטבע, 1986, ISBN 9650500685
אבינועם אדם, החולייתנים, יחידה 8.2: עופות ותעופה, הוצאת האוניברסיטה הפתוחה 1996.


== קישורים חיצונייםעריכה ==
אשכול עופות, באתר הידען
פורום הציפורים הרשמי של ישראל
רשימת כל מיני הציפורים בישראל במאגר המידע הלאומי לציפורי ישראל ע"ש יהורז כשר
זהו את הציפור - פרויקט טריוויה מיוחד אתר הכיתה האינטראקטיבית
יורם שורק, למה ציפורים מנידות בראשיהן בזמן ההליכה?, במדור "דברים שיורמים יודעים", באתר נענע 10


== הערות שולייםעריכה ==