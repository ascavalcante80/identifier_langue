עולה צבאית. לאחר המלחמה, ביוני 1967, גינה דה גול את ישראל על כך שלדעתו היא זו שירתה את יריית הפתיחה של מלחמת ששת הימים, ובנובמבר באותה שנה, במסיבת עיתונאים שקיים, התבטא בנימה בעלת סממנים אנטישמיים, כשתיאר את העם היהודי כ"עם אליטיסטי, בוטח בעצמו ושתלטן"‏. היו אלה סימנים ראשונים לתפנית במדיניותה של צרפת כלפי ישראל. עד לאותה עת, הייתה צרפת בעלת ברית של ישראל, וב-1956 היא אף הייתה בעלת השפעה מכרעת בכינון הברית המשולשת ישראל-בריטניה-צרפת שהביאה למלחמת סיני. על אף כישלון המבצע המשולב, המשיך שיתוף הפעולה בין ישראל וצרפת, וכלי המלחמה העיקריים שבהם השתמש צה"ל במלחמת ששת הימים היו צרפתיים. חיל האוויר הישראלי היה מורכב ברובו ממטוסים צרפתים - מיראז' 3, פוגה מגיסטר, ומפציצי ווטור. אלא שהתפנית של דה גול נבעה גם מן האירועים באלג'יריה, שבעקבותיהם נטה דה גול למדיניות פרו ערבית. דה גול תבע כי ישראל תפנה את כל השטחים שכבשה במלחמה, וזעם על השימוש בנשק שסיפקה צרפת לישראל. כדי לכפות את רצונו הוא אף החליט להטיל אמברגו על ישראל - איסור על מכירות חדשות של נשק לישראל, ולקראת סוף 1968 אף הורה בחשאי שלא לספק לישראל גם מטוסים וספינות שתמורתם כבר שולמה. בשל כך מילט חיל הים ב-25 בדצמבר 1969 את ספינות שרבורג, שהיו חמש ספינות טילים שתמורתן שולמה ורותקו בשל האמברגו בנמל שרבורג. כתוצאה מהאמברגו הצרפתי החלה התקרבות בין ישראל לארצות הברית, ובכך הייתה לדה גול השפעה עקיפה חשובה על התפתחות קשריה הצבאיים והכלכליים של ישראל עם ארצות הברית.
עם זאת, תמך דה גול בהבטחת עתיד מכובד וצודק לפליטים הערבים והיהודים במזרח התיכון במסגרת החלטת האו"ם 242 כמו שהודיע במסיבת העתונאים של 27 בנובמבר 1967 וגם הבטיח זאת במכתבו לדוד בן-גוריון ב9 ליניואר 1968.
ביולי 1967 ביקר דה גול בקנדה לרגל מאה שנה לעצמאותה, שנחגגו בתערוכה שכונתה "אקספו 67'". ברצונו לפצות את אזרחי קנדה הצרפתים על העדר התמיכה בעת הכיבוש על ידי האנגלים מאתיים שנים קודם לכן, הביע את תמיכתו באוטונומיה לחבל קוויבק דובר הצרפתית, וטבע את אמרתו הידועה "Vive le Québec Libre", "תחי קוויבק החופשית", ממרפסת בניין העירייה במונטריאול. התנהגות זו עוררה ביקורת רבה ממארחיו הקנדיים, שראו בכך התערבות גסה בענייניהם הפנימיים, ודה גול נאלץ לקצר את ביקורו.
בדצמבר 1967 התנגד שוב לכניסת בריטניה אל השוק האירופי המאוחד, בטענה כי מדובר בגרורה אמריקנית, אשר תגרום להאטת המאמצים לאיחוד.


=== מאי 1968: מרד הסטודנטים ===
 ערך מורחב – מאי 1968
ההפגנות הגדולות והשביתות במאי 1968 היו אתגר לנשיאותו של דה גול. במהלך החודש נסע בחשאי לבאדן באדן ונפגש שם עם הגנרל מאסו, המפקד הצבאי הצרפתי בגרמניה, וכפי הנראה דן עמו על התערבות צבאית כנגד המפגינים.
לבסוף החליט דה גול לאמץ חלק מן הרפורמות שדרשו המפגינים. הוא שקל שוב קיום משאל עם על מנת לתמוך בצעדיו, אך פומפידו שכנע אותו לפזר את הפרלמנט (בו איבדה הממשלה את הרוב שהיה בה בבחירות במרץ 1967) ולערוך בחירות חדשות. הבחירות ביוני אותה שנה היו הצלחה מדהימה לתומכי דה גול ולבעלי בריתם, אשר הדגישו בתעמולתם את הפחד ממלחמת אזרחים וממהפכה, חשש שתמיד זרם מתחת לפני הקרקע בתרבות הפוליטית הצרפתית. מפלגתו של דה גול זכתה ב-358 מתוך 487 מושבים בפרלמנט, אך הוא בחר להחליף את ראש הממשלה פומפידו במוריס קוב דה מורוויל.


=== 1969: הפרישה ===
שארל דה גול פרש ב-28 באפריל 1969 - לאחר תבוסתו במשאל עם שבו ביקש להפוך את הסנאט (הבית העליון של הפרלמנט הצרפתי, הנחות בכוחו לעומת הבית התחתון "המועצה הלאומית") לגוף מייעץ ולתת סמכויות חזקות למועצות אזוריות. היו שראו משאל זה כהתאבדות פוליטית ידועה מראש, בעקבות אירועי מאי 1968.
דה גול פרש לביתו שבקולומבה-לה-דז-אגליז, ונפטר ב-9 בנובמבר 1970 כתוצאה מקוצר נשימה. מספר ימים לאחר מותו הוסב שמה של כיכר האטואל בפריז, שבמרכזה שער הניצחון, לכיכר שארל דה גול וכן נמל התעופה הראשי של פריז נקרא על שמו.


== חייו האישיים ==
שארל דה גול נישא ב-7 באפריל 1921 לאיבון ונדרו ("הדודה איבון"). לזוג היו שלושה ילדים: פיליפ (1921), אליזבת (1924) ואן (1928). אן סבלה מתסמונת דאון ומתה בגיל 20.


== רטרוספקטיבה ==
דה גול נחשב לאחד מגדולי המדינאים במאה העשרים. תהילתו נובעת הן מראיית הנולד שהפגין בתחום האסטרטגיה הצבאית בין שתי מלחמות העולם, הן מהיותו המתנגד החריף ביותר לשלטונו של אדולף היטלר בקרב הצרפתים - אל מול תופעות של שיתוף פעולה וכניעה בארצו, והן מהכרעתו הנועזת שהביאה לסיום הסכסוך באלג'יריה.


== לקריאה נוספת ==
שארל דה גול, מאבק לחירות, עם הספר, 1960
אליסטר הורן, כך נפלה צרפת, מערכות, 1971, ISBN 9650503137


== קישורים חיצוניים ==
שארל דה גול (בצרפתית)
סרט קצר המסכם את חייו, בארכיון הסרטים של British Pathé (באנגלית) 
 טקס אשכבה לדה גול, בארכיון הסרטונים של Associated Press‏, 18 בנובמבר 1970


== הערות שוליים ==