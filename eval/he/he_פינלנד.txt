בנו את תשתית הקהילה הקיימת עד היום. בית הכנסת הראשון נבנה בשנת 1906. באותה תקופה גרו בפינלנד כאלף יהודים. בהמשך הצטרפו יהודים ממקומות נוספים. במאה העשרים זכו היהודים בפינלנד בזכויות אזרחיות.
בזמן מלחמת העולם השנייה כאשר פינלנד נלחמה לצד גרמניה הנאצית נגד רוסיה, נלחמו היהודים בשרות הצבא הפיני, תחת מרותו של הצבא הגרמני. למרות השותפות עם הגרמנים לא נפגעו יהודי פינלנד מאירועי השואה ולמעט גירוש של מספר פליטים יהודים מאוסטריה ומהמדינות הבלטיות שמרה ממשלת פינלנד על זכויותיהם המלאות של אזרחיה היהודים.
נכון ל-2007, מנתה הקהילה כ-1,500 איש. רובם מתגוררים בהלסינקי ומיעוטם (כ-200) בעיר טורקו. הקהילה מורכבת מצאצאי מקימי הקהילה, מהגרים מרוסיה וכן ישראלים שנישאו לבני זוג מקומיים. בית הכנסת בן מאה השנים, שופץ ושומר והקהילה מנהלת בית ספר בו לומדים כ-120 תלמידים, מחציתם ממשפחות ישראליות.


== שפה ותרבות ==
השפה הפינית שייכת למשפחת השפות הפינו-אוגריות. השפות הקרובות ביותר לפינית הן קבוצת הלשונות הפינו-בלטיות, שהידועה ביניהן היא הלשון האסטונית.
האפוס הלאומי של הפינים הוא ה"קאלוואלה", והיא חשובה אצלם כמו ה"איליאדה" אצל היוונים (ראו גם בערך מיתולוגיה פינית).
האמירה הפינית "זו ממש עברית!" (Se on täyttä hepreaa) מקבילה לאמירה העברית "זה סינית בשבילי". הפינים הם ממציאי הסאונה והיא חלק חשוב מאוד בדתם הקדומה ובתרבותם עד ימינו אנו.
השפה השנייה בגודלה בפינלנד, השפה השוודית, משמשת את האוכלוסייה הפינו-שוודית שמונה 5.5% מכלל האוכלוסייה, דוברי השוודית מתרכזים בעיקר בחוף המערבי של פינלנד, בצד אשר קרוב לשוודיה, מרבית הפינו-שוודים הם משוודיה במקור, לשוודית מעמד שווה לפינית ואף קיימת חובה שכל משרד או משרתי ציבור יחזיקו בעובד שמדבר שוודית על מנת שיוכל לסייע לדוברי השוודית.
השפה הפינית והשוודית נלמדות כלימודי חובה בבתי הספר הפיניים. ללא בגרות בשוודית התלמיד לא זכאי לתעודת גמר.


=== ספרות ===
יוהני אהו היה סופר פיני חשוב אשר פעל במפנה המאות ה-19 וה-20. אחת מסופרות הילדים החשובות ביותר במאה ה-20 היא טובה ינסון, פינית דוברת שוודית, שכתבה ואיירה את הספרים על-אודות עמק המומינים, פרי דמיונה. "שבעה אחים", ספרו שנחשב לגדול סופרי פינלנד אלקסיס קיוי תורגם לעברית לפני שנים רבות ונחשב לקלאסיקה ספרותית.
מאז העשור האחרון של המאה ה-20, ראו אור בעברית מבחר ספרים פיניים. בהוצאת כרמל תורגמו מספר יצירות בידי רמי סערי, ביניהם "היונה והפרג" (2002) ו"השיר על ילדי סיביר" (2005) מאת טימו ק' מוקה, "מהר, לבד ועכשיו" (1999) ו"עמוק בלב היער" (2006) מאת סירקה טורקה, "שיבת הבן" (2000) ו"טבילת הדרקון" (2003) מאת אווה טיקה, "אהבה קטנה" (1999) מאת אילה פננן, "החבל" (2001) מאת ויו מרי, "דלת לחלום" (2003) מאת אונו קיילאס, "הפרפר חוצה את הכביש" (2007) מאת אווה קילפי, "האי" (2004) מאת ראיה סייקינן ו"שחורי/כף-דבש" (2005) מאת משוררה הלאומי של פינלנד, אינו לינו. כמו כן התפרסמו "טאבו" (1998) מאת טימו ק' מוקה בהוצאת ידיעות אחרונות, "שנת הארנב" (2004) מאת ארטו פאסילינה בהוצאת עם עובד, "גבר זר בא למשק" (2006) מאת מיקה ולטרי בהוצאת הקיבוץ המאוחד ו"הטיהור" (2009) מאת סופי אוקסנן בהוצאת כנרת, זמורה-ביתן.


=== יחסי ישראל-פינלנד ===
 ערך מורחב – יחסי ישראל-פינלנד
בין מדינת ישראל ופינלנד מתקיימים יחסים דיפלומטיים מלאים החל משנת 1950. כמו כן, שתי המדינות מקיימות שיתוף פעולה נרחב בנושאים שונים, בין היתר בתחומי תיירות, מסחר ותרבות. לישראל יש שגרירות רשמית בהלסינקי, בעוד שלפינלנד יש שגרירות רשמית בתל אביב.


== ראו גם ==
שליטי פינלנד
מחוזות פינלנד
אזורי פינלנד
יחסי ישראל-פינלנד


== קישורים חיצוניים ==
מידע פוליטי-חברתי מקיף על פינלנד באתר המכון הישראלי לדמוקרטיה
סרט: למה פינלנד היא המדינה הראשונה בעולם בהצלחת החינוך? באתר: 'יוטיוב'.
אופיר האוזמן, המסע לפינלנד: אטרקציות קייציות בארץ האגמים, באתר ynet‏, 8 בפברואר 2015


== הערות שוליים ==