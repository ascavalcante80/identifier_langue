יסים למשחקים, רכישת מנויים לשידורי ספורט בטלוויזיה, קניית ציוד למשחק, צעצועים או העתקים של חולצות שחקנים נערצים - קשה להעריך את היקף הפעילות הכלכלית הקשורה במשחק. פיפ"א, הארגון המארגן הרשמי, מעריך את הכנסותיו בין השנים 2003 ו-2006 בכ-3,268 מיליון פרנקים שווייצריים (CHF), ומנגד את הוצאותיו בכ-2,422 מיליון CHF. בין ההכנסות ניתן למנות כ-1,660 מיליון CHF בזכות מכירת זכויות השידור של משחקי מונדיאל 2006, ו-714 מיליון CHF נוספים ממכירת זכויות פרסום ושיווק באצטדיונים במהלך הטורניר.‏
טווח תקציבי מועדוני הכדורגל בעולם הוא רחב ולרוב הוא תלוי באזור בו הם נמצאים. רוב המועדונים המקצועיים זוכים ל"ספונסר", נותן חסות המפרסם על מדיהם את שמו ובתמורה נותן לקבוצה סכום קבוע. רווחים נוספים נמנים ממכירת זכויות שידור, פרסום באצטדיונים במהלך המשחקים, מוצרים נלווים וכמובן - מכירת כרטיסים למשחקים. התקציבים הגדולים ביותר הם של המועדונים האירופיים הבכירים, כגון הבולטים בליגות הספרדית, הגרמנית, האיטלקית והאנגלית.‏
דרך נוספת בה כסף רב מחליף ידיים בעולם הכדורגל היא העסקת השחקנים. מועדונים חותמים עם שחקניהם על חוזי תעסוקה למשך מספר שנים תמורת משכורת מסוימת, המבוססת בין השאר גם על הישגים אישיים או קבוצתיים אשר יתנו לשחקנים "בונוסים". לעתים יחליט מועדון כי עדיף לו למכור את זכויותיו בחוזה של אחד משחקניו למועדון אחר בתמורה כספית. הדבר מוסדר דרך ההתאחדויות וברמות הבכירות הוא מערב סכומי כסף גבוהים במיוחד. להלן עשר ההעברות היקרות בהיסטוריה:
הכדורגל הוא גם אמצעי עזר לתרומות וצדקה במקרים רבים. אחת התרומות הגדולות של פיפ"א היא פיתוח הספורט באזורים בעולם העומדים בפני קשיים ובעיות רבות, כמו מחסור בציוד. יתר על כן, משתף הארגון פעולה עם יוניצ"ף מאז שנת 1999, על ידי אספקת ציוד וחומרים (הקשורים לכדורגל) שיחולק על ידי האומות המאוחדות.‏ ברחבי העולם נערכים משחקי ידידות למטרות צדקה מדי שנה בשיתוף כוכבי כדורגל.‏ במקרים מסוימים משחקים שכאלו אף הוסדרו לכדי טורניר של ממש מטעם ההתאחדות, כגון מגן הצדקה האנגלי.


=== אוהדים ואלימות אוהדים ===

אוהדי הכדורגל מתרכזים לרוב בעידוד קבוצתם או נבחרתם האהובה. במשחקים רבים ניתן לראות אוהדים מנופפים בדגלים ומשתמשים בתופים ושאר כלי נגינה כאמצעי עידוד. מחנות אוהדים רבים אף חיברו שירים, ובמקרים מסוימים שירים התקבלו כמעין המנון לקבוצה‏‏.‏ למטבע זה קיים כמובן גם הצד ההפוך - שירים וגסויות בגנות הקבוצות היריבות נשמעים אף הם ביציעי הכדורגל.
מועדוני המעריצים אינם מוגבלים רק לתושבי עיר, או אף אזרחי המדינה, בה פעילה הקבוצה או הנבחרת ונפוץ לראות אוהדים של קבוצות זרות גם במדינות אליהן מעולם לא הגיעו. הסבר ישיר לכך הוא ההופעות במפעלים האזוריים, כגון ליגת האלופות, אשר בעזרת שידורים ישירים ודיווחים בתקשורת הופכים הקבוצות לנגישות לכל אוהד כדורגל. כך, לדוגמה, קבוצת מנצ'סטר יונייטד האנגלית, אשר הופיעה במשך עונות רבות במפעלים האירופיים ואף זכתה במספר תארים במסגרתם, מונה מעל ל-330 מליון אוהדים ברחבי העולם‏‏,‏ הרבה יותר מכל אוכלוסיית אנגליה‏‏.‏ מועדונים נוספים אשר זכו למספר אוהדים רב ברחבי העולם כוללים בין השאר את ברצלונה‏‏‏ ויובנטוס‏‏.‏
האהדה מתמקדת לעתים גם בשחקנים אינדיווידואלים. האהדה יכולה להתבטא באצטדיונים עצמם - בשירה לכבוד השחקן, בהיענות רבה לרכישת כרטיסים בעבור משחק בו אמור להופיע שחקן אהוד או בקניית מוצרים נלווים, כגון חולצות הנושאות את שמו של השחקן ומוצרים להם נתן חסות. דוגמה למקרה הראשון היא פלה, מהשחקנים האהודים ביותר בהיסטוריה, אשר אלפים צפו במשחק הידידות לכבוד פרישתו בין קבוצת נעוריו סנטוס לקבוצתו האחרונה ניו יורק קוסמוס. שחקן המדגים היטב את נושא מכירת המוצרים הנלווים הוא דייוויד בקהאם, שכיכב במספר רב של מסעות פרסום ונתן חסות למוצרי ספורט ואופנה שונים‏‏.‏
אולם, הכדורגל ומחנות האוהדים המתפתחים סביב קבוצות ונבחרות אינם עוסקים רק בעידוד ובהערצה. שמו של הכדורגל נקשר לא אחת באלימות ולא בכדי. פעמים רבות מקרי אלימות התרחשו בהקשר למשחקי כדורגל ואף במהלכם, וזאת סביב שני מוקדים עיקריים - האוהדים והשחקנים. בעוד שאלימות במהלך המשחק מטופלת לרוב על ידי שופט המשחק, על ידי קביעת עונשים לשחקנים אשר חרגו מהכללים באופן אלים ואף הרחקתם, הרי שפעמים רבות אלימות האוהדים מתרחשת מחוץ לתחומי המגרש, ומטופלת בידי גורמי רשויות אכיפת החוק והמשפט. עם זאת, לעתים התאחדויות כדורגל לאומיות, אזוריות או אף פיפ"א עצמה יגזרו על קבוצה או נבחרת עונש מסוים עקב התנהגות אלימה של אוהדיה. עונשים אלו יכולים להתבטא כמשחקים אליהם לא תורשה הקבוצה להכניס אוהדים או לארח באצטדיונה הביתי, הורדת נקודות אשר צברה או תצבור במסגרת טבלת ליגה או אף הפסד טכני, במידה ומשחק הופסק בעקבות התפרעות אלימה של האוהדים.
פעמים רבות האלימות בקרב האוהדים היא תוצאה של התנגשויות בין מחנות אוהדים יריבים, לעתים אף בין ארגוני אוהדים קיצוניים, היות שלכדורגל תפקיד חשוב בחייהם של אוהדים אינדיווידואליים, קהילות מקומיות ואף מדינות, הרואים בו כספורט ייצוגי. קבוצות האוהדים הקיצוניות זכו לכינוי "אולטראס", שעל אף שכיום הוא נפוץ ברחבי העולם, הרי שמקורו באיטליה, שם ה"אולטראס" נוהגים להשתמש בביטויים גזעניים ופרובוקטיביים במהלך המשחק ולבצע מעשי ונדליזם לאחריו במידה ולא אהבו את מהלכו.
משחקי דרבי, בהם קבוצות יריבות מאותה עיר משחקות אחת כנגד השנייה במסגרת זו או אחרת, נתפסים לא אחת כמוקד אפשרי לאלימות שכן ניצחון בהם מסמל בעיני האוהדים עליונות של קבוצתם על פני שכנתם לעיר. באיטליה אלימות ה"אולטראס" הגיעה לשיאה כאשר בשנת 2007 נהרגו שני אוהדים ושוטר במהלך מהומות בין אוהדי כדורגל בסיציליה לאחר משחק דרבי שכזה. כתוצאה החליטה התאחדות הכדורגל האיטלקית להשבית את הליגה למשך זמן מה כדי למנוע מעשי אלימות נוספים.‏‏
האוהדים האנגלים זכו לכינוי משל עצמם - "החוליגנים" - זאת עקב מנהג חלקם להשתכר ולהתפרע לפני, במהלך ואחרי משחקים של נבחרתם או קבוצותיהם ברחבי אירופה. התנהגות שכזו הביאה לכמה מהאסונות הגדולים ביותר בעולם הכדורגל, ובראשם אסון הייזל, בו אוהדי ליברפול השיכורים החלו להתגרות באוהדי קבוצת יובנטוס האיטלקית במהלך משחק גמר גביע אלופות אירופה למועדונים ב-1985. באסון זה נהרגו 39 אוהדים ובעקבותיו הורחקו כל הקבוצות האנגליות מהטורנירים האירופיים למשך 5 שנים.
מעשי אלימות הקשורים לכדורגל נפוצו, כמובן, בכל העולם, ואינם מוגבלים רק למדינות אלו. אחת הדוגמאות הבולטות לכך היא מלחמת הכדורגל בין אל סלוודור להונדורס, אשר פרצה ביוני 1969, לאחר שאוהדי אל סלוודור תקפו את אוהדי נבחרת הונדורס שבאו לעודד את נבחרתם במשחק בין השתיים. בין המדינות היה שרוי מתח חברתי עז, אך תקיפה זו היוותה הזרז להכרזת המלחמה בין השתיים. במקרה אחר מהומות שפרצו בין אוהדי דינמו זאגרב הקרואטית לאוהדי הכוכב האדום בלגרד הסרבית לאחר משחק בין השתיים החריפו את המתיחות האתנית ביוגוסלביה בפתח שרשרת המלחמות במדינה המתפרקת.‏
על אף כל האמור לעיל, הרי שהאלימות איננה נחלתם הפרטית של האוהדים, ולעתים ניתן לראות אלימות גם בתחומי המגרש בין שחקנים יריבים. ככל הנראה, המקרה הידוע ביותר הוא נגיחתו של זינדין זידאן במרקו מטראצי במשחק הגמר של מונדיאל 2006 בין צרפת, נבחרתו של זידאן, לאיטליה, נבחרתו של מטראצי. זידאן נגח בחוזקה במטראצי לאחר שלטענתו האיטלקי עלב בו תוך שהוא מקלל את בני משפחתו. כתוצאה הכוכב הצרפתי, אשר היה אמור להיפרד מנבחרתו ואוהדיה במשחקו האחרון בה במעמד רם זה, הורחק מהמגרש. אלימות בוטה שכזו בשיאו של משחק הכדורגל המתוקשר הזה עוררה סערה תקשורתית רבה.
מעבר להטלת עונשים כדי לנסות ולצמצם מקרים שכאלו פיפ"א פועלת לעצירת ומחיקת תופעת האלימות מהמגרשים גם על ידי תמריצים ומסעות שיווק ומיתוג. לפיכך, הארגון יזם את תוכנית Fair Play, בה שחקני כדורגל מציגים את הערכים החיוביים של המשחק. כמדי שנה הארגון מעניק פרסים לכל מועדון, אדם או מוסד המקדם ערכים אלו.‏


== ראו גם ==
כדורגל במשחקים האולימפיים
עמדות כדורגל
11 (משחק)
כדורגל בישראל


== לקריאה נוספת ==
אורי שרצקי, ספר הכדורגל השלם, מפה, 2002
אדוארדו גלאנו, כדורגל באור ובצל, גלורי, 2006


== קישורים חיצוניים ==
האתר הרשמי של פיפ"א
חוקת הכדורגל באתר ההתאחדות לכדורגל בישראל
עוז אלמוג, מה למדת היום באצטדיון, ילד מתוק שלי?, באתר nrg‏, 8 ביוני 2006


== הערות שוליים ==