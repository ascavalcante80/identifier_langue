זאזן אין קואן. בזרם זה הקואן הוא לא בעיה פורמלית שהמורה נותן לתלמיד. הקואן מופיע בחיי היומיום בטבעיות. התלמיד של זרם זה צריך לזהות את הקואן כאשר הוא מופיע. (זו אינה חידה או אתגר אינטלקטואלי שהחיים מזמנים.) הופעת הקואן בחיי היום יום משקפת את התובנה של התלמיד שהדרך שבה הוא חי עד עתה אינה נכונה או מדויקת או שעתה הוא מבין את המציאות באור אחר.‏


== תורות רדיקליות ==
כמה מאגדות הזן המסורתיות מתארות את מורי הזן כמשתמשים בשיטות שנויות במחלוקת ל"הוראה", שמעריצי זן מודרניים עשויים להבין לפעמים בצורה מילולית מדי. לדוגמה, אם כי הזן והבודהיזם מכבדים עמוקות את החיים, ומחנכים לחוסר אלימות, המייסד של אסכולת הרינזאי, לינג'י, אמר כי: "אם אתה פוגש את הבודהה, הרוג את הבודהה. אם אתה פוגש את הפטריארך, הרוג את הפטריארך".
מאסטר זן בן ימינו, סאונג סאהן, מזכיר את האימרה הזו כשהוא אומר כי בחיים אלו עלינו 'להרוג' שלושה דברים: ראשית עלינו להרוג את הורינו, שנית עלינו להרוג את הבודהה, ושלישית, עלינו להרוג את מורה הזן. כמובן, "להרוג" כאן אינו ממש להרוג. הכוונה היא להפסיק את המסירות למורים ולדברים חיצוניים אחרים. במקום לראות את הדברים האלה כמחוצה להם, על מאמיני הזן לחבר אותם עם הבנת העצמי שלהם.
ישנן דוגמאות רבות נוספות של דברים שמורים אמרו ופתגמים שקל לפרש בצורה לא נכונה (לרוב דברים קשים פחות מהרג). חוסר הבהירות בחלק מהפתגמים הוא לא בהכרח במטרה להקשות. השפה היא לא כלי מדויק להסביר חלק מהאספקטים של הזן. לכן במקרים רבים מורי זן עשו שימוש במילים מתריסות ובאמצעים ספרותיים על מנת להבהיר את כוונתם. למעשה ניתן לראות בזה כסיבה נוספת בצורך לפגוש מורה ולא לנסות ללמוד זן מקריאת ספרים. היכולת להבין חלק מהפתגמים והציטוטים בלי עזרה תלויה בין היתר ברמה של התלמיד, בדומה למצב עם קואן.
בביקורים במרכזי זן, אנשים שחושבים כי מדובר בתנועה רדיקלית לעתים מופתעים מטבעה השמרני והטקסי. זאת מכיוון שרוב מרכזי הזן במערב, כמו אלה שבמזרח, מדגישים את המדיטציה היומית ואת ההתבודדות החודשית, וכן את המשמעת שמבוססת על לוחות זמנים לאימונים ולמטלות יומיומיות כמו בישול, ניקיון וגינון כדרך להארה.


== זן והתרבות המערבית ==
על אף שהיו מורי זן שנסעו למערב בחצי הראשון של המאה ה-20 ועוד לפני זה, הזן התפתח במערב בעיקר בחצי השני של המאה הזו. מאז שנות השלושים בבריטניה, ולפחות מאז תנועת הביט בשנות החמישים בארצות הברית, המערב מגלה התעניינות גוברת בזן. בהתחלה היו אלו בעיקר מורים יפנים שהיגרו למערב (בעיקר לארצות הברית ומעט גם לאירופה), הקימו מרכזי זן ואף דור של ממשיכים. בדור הנוכחי של המורים במערב ניתן למצוא מספר מורים שהגיע מיפן, ממשיכים רבים של המורים היפנים הראשונים וכן מערביים שנסעו ללמוד ביפן וחזרו כמורי זן.
באירופה, לאקספרסיוניזם ולדאדא באמנות יש הרבה מן המשותף עם הזן והקואנים. הסוריאליסט הצרפתי המוקדם רנה דאומל תרגם את ד. ט. סוזוקי, וכן טקטסים בודהיסטיים אחרים מסנסקריט.
ספרו של איוגן הריגל "זן ואמנות הקשתות/הקשת" תיאר את ההכשרה שלו באמנות הלחימה קיודו, המשויכת לזן היפני. ספר זה נתן השראה למאמיני זן רבים.
לפילוסוף הבריטי-אמריקאי אלאן ווטס היה עניין אישי בזן, והוא כתב והרצה רבות עליו. הוא היה מעוניין בו כמכשיר לשינוי מיסטי של התודעה, וגם כדוגמה לצורת חיים לא-מערבית ולא-נוצרית שפיתחה אמנויות פרקטיות ונעלות גם יחד.
'בטלני הזן' (בטלני הדהרמה), רומן מעת ג'ק קרואק שפורסם ב-1959, נתן לקוראיו מבט על האופן שבו התעניינות בבודהיזם ובזן שינתה את חייהם של קבוצה קטנה של צעירים אמריקאיים.‏ הספר היה מבוסס על אירועים אמיתיים, שאירעו בזמן שגארי סניידר (הקרוי בסיפור "ג'אפי ריידר") למד זן באופן פורמלי במנזרים יפניים בין 1956 ל־1968.
ד. ט. סוזוקי שהיה מלומד שעסק בבודהיזם כתב ספרים על זן שהפכו לרבי מכר במערב. הספרים שלו תרמו רבות להתפשטות הזן במערב. אף על פי כן נמתחה מצד מורי זן מסוימים ביקורת על ההבנה של ד. ט. סוזוקי את הזן. יש להבדיל את ד. ט. סוזוקי משינריו סוזוקי שהוא מורה של הסוטו זן וכתב את הספר "תודעת הזן - תודעת המתלמד"‏. שינריו סוזוקי הוא אחד מאותם מורי הזן שהיגרו למערב והקימו דור של ממשיכים.
צעירים רבים בדור הביט והיפים בשנות ה-60 וה-70 לא הבינו כראוי את המטרות והשיטות של הזן. בעוד שהמלומד ד. ט. סוזוקי הדגיש בזן ערכים כמו צניעות, עבודה, שירות, תפילה, הודאה, ומדיטציה, תת-התרבות ההיפית לעתים התמקדה במצבי התודעה עצמם. אמן הזן היפני זנקיי שיבייאמה אמר: "ייתכן כי האפקט שישנם לסמים מסוימים דומה בצורה שטחית להיבטים מסוימים של הזן... אך כאשר ההשפעה של הסם חולפת, החוייה הפסיכולוגית שהאדם עובר גם היא חולפת ונחלשת, ואינה נותרת כעובדה ממשית".
הספר "זן ואומנות אחזקת האופנוע", מאת רוברט מ. פירסיג, היה רב-מכר בשנת 1974, אך הוא אינו עוסק באופן גלוי בזן, אלא ברעיונות מטפיזיים של "איכות" מנקודת המבט של הדמות הראשית. פירסיג השתתף במרכז הזן במינסוטה בזמן כתיבת הספר. פירסיג מסביר בספר כי למרות כותרתו "אין לקשור בין הספר לבין המידע הממשי הרב שמתייחס לזן בודהיזם אורתודוקסי".


== לקריאה נוספת ==
יעקב רז, ‏זן בודהיזם - פילוסופיה ואסתטיקה, סדרת אוניברסיטה משודרת, בהוצאת משרד הביטחון - ההוצאה לאור, 2006


== קישורים חיצוניים ==
ספריה וירטואלית לזן בודהיזם
מרכזי זן אמריקאיים
ראובן וימר: משלי זן - 65 סיפורי זן בעיבוד של ראובן וימר בצירוף מבוא על הזן ועל סוגת המשל.
דן דאור, אם הפה ממלמל והלב לא נע - זה כמו אשליה, באתר הארץ
פוקאנזאזנגי - "זאזן הדרך המומלצת לכולם" מאת איהי דוגן זנג'י - תרגום עברי
זן בחיי היום יום - אתר בעברית על זן.
Xin Xin Ming שיר הזן הראשון "פסוקי אמונה בתודעה" מאת הפטריארך השלישי ג'יאן-ז'י סנגצ'אן. תרגום ענת צחור


== הערות שוליים ==