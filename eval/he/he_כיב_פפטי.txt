קדמת, כלומר ללא תלונות קודמות על כאבי בטן. מרבית הדימומים עוברים לבד, אם כי לעתים יש צורך בטיפול אנדוסקופי להפסקת הדימום וכן מתן תרופות ממשפחת ה-PPI שהוכחו כמפחיתות את הסיכון לדמם חוזר. עם זאת, חלק קטן מן החולים לא יגיבו לטיפול אנדוסקופי ויזדקקו לניתוח לצורך הפסקת הדימום.
פרפורציה (חור) - הסיבוך השני בשכיחותו. פרפורציה יכולה להסתמן כחדירה לרקמה אחרת - כך למשל, כיב בתריסריון נוטה לחדור אחורה אל הלבלב ומביא לדלקת לבלב, בעוד שכיב בקיבה נוטה יותר לחדור לאונה השמאלית של הכבד.
חסימה (Gastric Outlet Obstruction) - הסיבוך הכי פחות שכיח (1%-2%). כשהכיב מתרפא, החסימה מוקלת, אם כי לעתים תיתכן חסימה לאור היווצרות של צלקת באזור שוער הקיבה, אשר תחייב ניתוח או הרחבה באמצעות אנדוסקופיה. במרבית המצבים הטיפול הראשוני יהיה טיפול שמרני אשר יכלול הכנסת זונדה, מתן נוזלים ותזונה תוך ורידית ומתן תרופות המעכבות הפרשה, למשך 7-10 ימים, בתקווה שהחסימה תיעלם. במידה ולא, יש לשקול הרחבה באמצעות אנדוסקופיה, ואם אין תגובה לטיפול זה יש לנסות ניתוח.


=== ניתוחים לצורך הפחתת רמות החומצה ===
כיב בתריסריון מקושר עם רמות גבוהות של חומצה, והניתוחים המבוצעים נעשים במטרה להפחית רמות חומצה אלו. הניתוחים העיקריים המבוצעים כיום כוללים ביצוע של ווגוטומי - vagotomy (חתך של עצב הואגוס במטרה להביא לירידה בהפרשת חומצה לאור הפסקת העצבוב הכולינרגי), יחד עם אופציות נוספות מלבד ואגוטומי כגון פיילורופלסטי, אנטרקטומי וכן הלאה. הבעיה בניתוח וואגוטומי היא יצירה של א-טוניה של הקיבה (חוסר תזוזה) ועל כן פותחו שיטות לואגוטומיה סלקטיבית (highly selective vagotomy ) בהן יש חתך רק של קצות עצבים המעצבבים את אותו חלק בקיבה המכיל את התאים הפריאטליים, והשארת אזורים אחרים בקיבה מעוצבבים לצורך שמירה על תנועתיות הקיבה. החיסרון בשיטה זו הוא שיעור חזרה גבוה יותר של כיבים. השיטה הניתוחית אשר מבטיחה כיום את שיעור החזרה הנמוך ביותר של כיבים אולם עם הסיבוכים המשמעותיים ביותר היא ואגוטומי יחד עם אנטרקטומי (כריתת האנטרום, חלק מן הקיבה, המכיל תאי גסטרין אשר אחראים גם הם להפרשת חומצה). ניתוח זה יכול להיות רלוונטי למטופלים הסובלים מכיבים הנמצאים לפני שוער הקיבה (פרה-פיילורוס) שאינם מגיבים לטיפול תרופתי.


=== ניתוחים הקשורים לכיב בקיבה ===
ניתוחי קיבה להסרת כיבים קשורים בין היתר להימצאות כיבים נוספים בתריסריון היות שביצוע של ואגוטומיה ייעשה רק אם יש תיעוד גם לכיב בתריסריון. כיבים המצויים באנטרום הקיבה עוברים אנטרקטומי (Billroth I anastomosis - מניידים את התריסריון לאזור ההשקה). כיבים המצויים באזור המעבר בין הושט לקיבה ידרשו גישה רדיקלית יותר, אשר תכלול כריתה תת-שלמה של הקיבה - subtotal gastrectomy, עם השקה של Roux-en-Y.


=== סיבוכים שלאחר הניתוח ===
חזרה של הכיב - לרוב נעשית באזור ההשקה ומתגלה לאחר תלונות על כאבי בטן. אחת הדרכים לרפא כיבים שלאחר ניתוח היא באמצעות מתן תרופות נוגדות חומצה. הסיבות להיווצרות של כיב לאחר ניתוח יכולות להיות רבות, לרבות ביצוע ואגוטומיה לא מלאה, ניקוז לא תקין, תסמונת זולינגר אליסון שלא אובחנה וכן שימוש בנוגדי דלקת שאינם סטרואידים לאחר הניתוח. ניתן לזהות בעיות כגון ואגוטומיה לא מלאה - Incomplete vagotomy - לאחר מבחן gastric acid analysis. במבחן זה המטופל מתבקש להריח, לראות וללעוס אוכל אולם לא לבלוע אותו, כדי לדמות הפרשת חומצה המתווכת על ידי עצב הוואגוס.
Dumping Syndrome - תסמונת זו מתרחשת לאחר אכילת מזון (לרוב מזון העשיר בפחמימות פשוטות ובעל אוסמולריות גבוהה). והסיבה להתרחשותה היא פינוי מהיר של תוכן הקיבה שהוא תוכן היפר-אוסמולרי, לתוך לולאת מעיים, בעיקר אצל חולים אשר עברו ניתוחים אשר כללו השקה של לולאת מעיים לקיבה (ניתוחי Billroth). יש שתי פאזות לתסמונת זו - הפאזה המוקדמת מתרחשת כרבע שעה עד חצי שעה לאחר ארוחה וכוללת כאבי בטן עוויתיים, בחילה, שלשולים, דפיקות לב מואצות, הזעות וסחרחורות. ההסבר הפתופיזיולוגי נעוץ בכך שנוזל היפר-אוסומלרי (כלומר, מרוכז יחסית) מגיע למעיים באופן מהיר ומביא למעבר של נוזלים לתוך המעיים כדי להשוות ריכוזים, ומכאן לירידה בנפח הפלסמה כתוצאה מכך והרחבה חריפה של המעיים. הפאזה המאוחרת מתרחשת כשעה וחצי עד שלוש שעות לאחר הארוחה, ומאופיינת בסחרחורת, הזעה, דפיקות לב ודופק מואץ ואף סינקופה - ככל הנראה לאור היפוגליקמיה הנגרמת לאור שחרור מסיבי של אינסולין. אחת הדרכים להתמודד עם תסמונת זו היא חינוך החולים לאכול ארוחות קטנות ומרובות במהלך היום, ולנסות להימנע מאכילת פחמימות פשוטות בכמות מרובה. זאת בנוסף לטיפול תרופתי המיועד להפחתת שלשולים וטיפול שהוא אנטי-כולינרגי, כמו גם מתן אקרבוז - תרופה המיועדת לחולי סוכרת אשר מעכבת את העיכול של פחמימות ומשפרת את התסמינים של הפאזה המאוחרת. לטיפול במקרים קשים יותר ניתן להשתמש בתרופה שהיא אנלוג לסומטוסטטין.
תסמונת Afferent Loop - בתסמונת זו, במרבית המקרים, לאור עימדון (סטאזיס) של לולאת המעיים המקשרת לקיבה, יש גדילה עודפת של חיידקים המביאים לבעיות ספיגה של שומנים, ויטמין B12 וכן כאבי בטן ושלשולים. בחלק קטן יותר של המקרים, החולה יכול להתייצג עם כאבי בטן חריפים המתרחשים עד שעה לאחר הארוחה, וכן הקאות מרתיות הנובעות ככל הנראה מניקוז לא תקין של הפרשות מרה ולבלב לתוך לולאת המעיים המקשרת, בגלל חסימה חלקית שלה. בחלק מן המקרים המטופל יידרש לבצע ניתוח חוזר.
סיבוכים נוספים לאחר ניתוח כוללים שלשול (בעיקר לאחר ביצוע ואגוטומיה מלאה - truncal vagotomy), במקרים אלו ניתן לתת נוגדי שלשול וכולסטירמין, רפלוקס של מיצי מרה, שהוא סיבוך נוסף המביא לשובע מוקדם, כאבי בטן, בחילות והקאות, בעיות הקשורות לתת ספיגה כגון מחסור בוויטמין B12 לאור גדילה מואצת של חיידקים, אנמיה כתוצאה מחוסר ברזל, מחסור בוויטמין D ובסידן המביא לאוסטאופורוזיס, נטייה לשברים ואוסטאומלציה, וכן עליה בשכיחות של אדנוקרצינומה בגדם הקיבה כ-15 שנה לאחר הניתוח, לאור מספר סיבות וביניהן עליה ברפלוקס בסיסי לקיבה, התרבות חיידקים ותת ריכוז של כלור.


== קישורים חיצוניים ==

פרס נובל על תגלית הקשורה באולקוס - באתר ה-BBC (באנגלית)
‫אבי בליזובסקי, ‏פרס נובל לרפואה לשני מדענים אוסטרלים על גילוי החיידק שגורם לדלקות הקיבה, באתר "הידען", 30 בספטמבר 2005‬
מבחר סרטונים בנושא, באתר הערוץ האקדמי
הערך "כיב הקיבה", באתר "ויקירפואה" - מאגר מידע רפואי ביוזמת איגוד רופאי המשפחה בישראל
הערך "כיב התריסריון", באתר "ויקירפואה" - מאגר מידע רפואי ביוזמת איגוד רופאי המשפחה בישראל
כיב פפטי, באתר מכבי שירותי בריאות


== הערות שוליים ==