ייעשה שימוש בתחילית 'נוֹנְג'. בראש פירמידת הכבוד בתאילנד נמצא בית המלוכה כאשר התאים מצפים כי גם הזרים ('פלאנגים') ישמרו על כבוד בית המלוכה - כל הערה בדבר בית המלוכה עלולה להתפרש כעלבון ועל כן רצוי להימנע מדיונים רגישים בהקשר זה עם התאים.
על אף מזגם החם התאים נוהגים לשמור על קור רוח, גם בעת מיקוחים. התפרצות וצעקות נחשבים ל"איבוד פנים" ויובילו מיידית לאובדן ההערכה של הזולת כלפי המתפרץ. עם זאת התאים מאמינים בצחוק ובהומור המהווים נדבך מרכזי בתרבות התאית. התאים נוהגים להקניט ולצחוק איש על רעהו ופעמים רבות צוחקים כשהם נבוכים, דבר העלול להתפרש, בטעות, כזלזול על ידי המערביים. מילת מפתח בתאית היא "סאנוק", מילה המבטאת הומור ובדיחות דעת, הגדרת אדם כ"לא-סאנוק" ('מאי-סאנוק') אף היא עלבון במידת מה.

הסחר והמיקוח מעוגנים היטב בתרבות התאית. יש חשיבות לקיום סחר ומיקוחים בהתאם לכללי התרבות התאית; מתן כבוד לסוחר ולסחורה שלו, הימנעות מ"איבוד פנים", והומור רב יוכלו לסייע בכל עסקת מכר. לרוב לאחר מכירה מוצלחת ינפנף הסוחר בשטרות על מנת לגרש את הרוחות הרעות, בנוסף, המכירה הראשונה של הבוקר נחשבת כמכירה הצופנת בחובה מזל טוב להמשך היום, ועל כן שעות הבוקר טובות לקניות בתאילנד.
ככלל, התרבות התאית היא תרבות דתית למדי כאשר תאים רבים מתלמדים כנזירים משך מספר חודשים עם הגיעם לבגרות. הדת היא נושא רגיש למדי בתאילנד ויש להימנע מכל מחווה שעלולה להתפרש כזלזול בבודהה. התרבות התאית מאמינה בקיומן של רוחות; כמעט בכל בית בתאילנד ניתן למצוא את 'בית הרוחות', מעין בית מינאטורי אשר אמור להיות משכנן של רוחות הבית. התאים מגישים מנחה מדי יום לרוחות המצויות בבית - הבית תמיד יישאר נקי ולעולם לא יעמוד בפינה שעלולה להיות מוצלת.
על אף תופעות הזנות הנפוצות בערים הגדולות הרי שהתרבות התאית היא שמרנית בכל הנוגע לקיום יחסי מין והערות מיניות לא יתקבלו לרוב באהדה.


== ספורט ==
האגרוף התאילנדי ("מוּאַי תאי") הוא ספורט פופולרי. ענף נוסף הזוכה לפופולריות הוא פוצ'יוולי (משחק הדומה לכדורעף ולכדורשת אלא שהשחקנים משתמשים ברגליהם בלבד). התאילנדים משחקים אותו עם כדור מקומי העשוי מפלסטיק ולא כדורעף. תאילנד זכתה עד היום ב-21 מדליות במשחקים האולימפיים, מתוכם 7 מזהב.


== ראו גם ==
איידס בתאילנד


== קישורים חיצוניים ==
סקירה על כלכלת תאילנד ויחסי הסחר עם ישראל באתר מכון היצוא
דינה היימן‏, תאילנד: כולם מרוויחים מתעשיית תיירות המין, באתר וואלה! NEWS‏, 4 באוקטובר 2011
אבי אשכנזי, ארבעה פילים וגעגוע: טיול בתאילנד שלא הכרתם, באתר nrg‏, 20 בפברואר 2012
כריסטין ה. אוטול, הוושינגטון פוסט, בעקבות האופיום: מסע קסום בתאילנד, באתר nrg‏, 6 באוקטובר 2012
היהודים בארץ סיאם, היום, 19 בפברואר 1886
מפה אינטראקטיבית של תאילנד בעברית, אתר זזנו


== הערות שוליים ==