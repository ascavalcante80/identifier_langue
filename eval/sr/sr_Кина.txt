ва. У градовима живи 53,73 а у селима 46,27 % становника Кине. Особе млађе од 15 година чине 16,4 %, особе између 15 и 65 година чине 73,9 % а особе старије од 65 година чине 9,7 % становништва. Природни прираштај 2013. године је износио 4,92‰, стопа фертилитета је 12,08‰ док је стопа морталитета 7,16‰.
Од почетка економских реформи 1978. године у Кини је знатно смањено сиромаштво па је број људи који живе са мање од једног долара дневно пао са 64 % на данашњих 10 %. Незапосленост у градским срединама 2007. године је износила 4 % а данас се креће око 4,1 %.
Услед изузетно великог броја становника и смањења природних ресурса кинеска влада је од 1979. до 2015. спроводила политику којом је желела да ограничи раст популације познате као политика једног детета. Пре 2013. године, овом политиком су породице биле ограничене на једно дете, уз изузетке за националне мањине и породице у сеоским срединама. Децембра 2013. ублажена је политика једног детета тиме што је породицама дозвољено да имају двоје деце уколико је један од родитеља јединац. Кинески министар за планирање породице 2008. године је обзнанио да ће се политика једног детета спроводити барем до 2020. године. Отпор политици једног детета нарочито је изражен у сеоским срединама, првенствено због потребе радном снагом и традиционалним преферирањем дечака. Породице које прекрше ову политику често се лажно изјашњавају приликом пописа становништва. Крајем октобра 2015. године кинеске власти најавиле су укидање политике једног детета, и најавиле да ће парови у будуће моћи да имају двоје деце.

Политика рађања, уз традиционално преферирање дечака, допринела је несразмери полова код новорођенчади. На основу резултата пописа из 2010. године, на сваких 100 девојчица рођено је 118,06 дечака, што је далеко више него у остатку света где се на 100 девојчица рађа 105 дечака. Међутим, однос полова данас је уравнотеженији него почетком педесетих година 20. века када су мушкарци чинили 51,82 % становништва.


=== Етничке групе ===
У Кини је званично признато 56 етничких група, од којих су највећа Хан Кинези, који чине 91,51 % становништва. Хан Кинези – највећа етничка група на свету – чине већину у свим провинцијама и аутономним покрајинама изузев Тибета и Синкјанга. Према резултатима пописа из 2010. националне мањине чине 8,49 % становника Кине. У поређењу са пописом из 2000. број припадника народа Хан је повећан за 66.537.177 људи, или 5,74 %, док је укупно број припадника 55 националних мањина повећан за 7.362.627 особа, или 6,92 %. Пописом из 2010. евидентирана су и 593.832 страна држављана која живе у Кини. Највише странаца је из Јужне Кореје (120.750), Сједињених Америчких Држава (71.493) и Јапана (66.159).


=== Језици ===

У Кини је у употреби 297 живих језика. Преовлађују језици синтичке гране сино-тибетанских језика, међу којима су мандарински (матерњи језик 70 % становника Кине), и други кинески језици: ву (укључујући шангајски), јуе (укључујући кантонски и тајшански), мин (укључујући хокијен и чаошан), сјанг, ган, хака. Тибетанско-бурмански језици који се говоре у Кини су: тибетански, ћанг, насји, ји. Говорници ових језика живе углавном на тибетској и на висоравни Јунан-Гуејџоу. Међу мањинске језике у југозападној Кини спадају тај-кадајски језици џуанг, тај, дунг и суеј, затим хмног-мјен језици мјао и јао, и аустроазијски језик ва. У североисточној и северозападној Кини мањински народи говоре алтајским језицима укључујући манџу, монголски и неколико туркијских језика: ујгурски, казашки, киргиски, саларски и западноујгурски. Корејски се говори углавном дуж границе са Северном Корејом. Једини индо-европски језик у Кини је сариколи, којим говоре Таџици у западном Синкјангу.
Стандардни мандарински, варијанта мандаринског заснована на пекиншком дијалекту, службени је језик државе. Такође, њега за споразумевање користе особе којима је матерњи неки од мањинских језика.
Хиљадама година за писање синтичких језика користе се кинески карактери. Помоћу њих могућа је писана комуникација међу говорницима узајамно неразумљивих кинеских језика и дијалеката. Кинеска влада је 1956. увела у употребу поједностављено кинеско писмо које је временом потиснуло старије традиционално писмо на простору НР Кине. Латиничко писмо намењено транскрипцији кинеских карактера је пинјин. Тибетанци користе алфабет заснован на индијском писму. Ујгурски се углавном пише персијско-арапским писмом. Манџу и монголско писмо у Кини је настало из староујгурског алфабета. Модерни џуанг користи латиничко писмо.


=== Градови ===
Током последњих деценија кинески градови су се веома развили. Проценат становништва које живи у градским срединама порастао је са 20 % 1990. на више од 50 % у 2014. години. Процењује се да ће до 2030. у кинеским градовима живети милијарду људи, што ће представљати једну осмину човечанства. Године 2012. било је више од 262 милиона миграната у Кини, углавном људи са села који су у градове дошли у потрази за послом.
У Кини постоји више од 160 градова са преко милион становника, међу којима је и седам мегалополиса (градова са више од десет милиона становника) Чунгкинг, Шангај, Пекинг, Гуангџоу, Тјенцин, Шенџен, и Вухан. Процењује се да ће до 2025. у Кини постојати више од 221 града са преко милион становника. Услед великог броја људи који флуктуирају тј. миграната тешко је прецизно спровести попис становништва у градовима; подаци испод обухватају само сталне становнике.


== Види још ==
Историја Кине
Будизам у Кини


== Референце ==


== Литература ==
Allan, Keith (2013). The Oxford Handbook of the History of Linguistics. Oxford University Press. ISBN 9780199585847. 
Embree, Ainslie Thomas; Gluck, Carol (1997). Asia in Western and World History: A Guide for Teaching. M.E. Sharpe. ISBN 978-1-56324-265-6. 
Rough Guide Phrasebook: Mandarin Chinese. Rough Guides. 2011. pp. 19. ISBN 9781405388849. 
Cleere, Henry (12 November 2012). Archaeological Heritage Management in the Modern World. Taylor & Francis. pp. 318-. ISBN 978-0-415-21448-3. 
Barbosa, Duarte (1989). Book of Duarte Barbosa. Asian Educational Services. pp. 211-. ISBN 978-81-206-0451-3. 
Walton, Greg; International Centre for Human Rights and Democratic Development (2001). „Executive Summary”. China's golden shield: Corporations and the development of surveillance technology in the People's Republic of China. Rights & Democracy. ISBN 978-2-922084-42-9. 
Veeck, Gregory; Pannell, Clifton W.; Smith, Christopher J.; Youqin, Huang (2011). China's Geography: Globalization and the Dynamics of Political, Economic, and Social Change. Rowman & Littlefield Publishers. pp. 102. ISBN 9780742567849. 
Kaplan, Robert B.; Baldauf, Richard B. (2008). Language Planning and Policy in Asia: Japan, Nepal, Taiwan and Chinese characters. Multilingual Matters. pp. 42. ISBN 9781847690951. 


== Спољашње везе ==

Влада Кине
Портал са вестима