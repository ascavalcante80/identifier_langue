ставили са отпором све док им 15. децембра, 533, Велизар није наметнуо још једну отворену битку, битку код Тикамерона неких 45 километара (30 миља) далеко од Картагине. Након нове победе Византинци су без отпора заузели други по величини вандалски град Хипон. Гелимер се крајем марта 534. године предао Велизару, чиме је престало да постоји краљевство Вандала. Територија некадашње Гејсерихове краљевине устројена у префектуру Африку, док је Велизар одвео Гелимера и један део заробљених вандалских племића у Цариград где су вођени у његовој тријумфалној поворци. Јустинијан је ипак поштедео живот Гелимеру и затим га је интернирао на имање у малоазијској провинцији Галатији где је последњи вандалски краљ живео до смрти. Вандалски заробљеници су организовани у посебну војну јединицу и послати су на истошну границу Царства где су учествовали у борбама против Персијанаца. То је уједно и последњи помен Вандала у историји.


=== Списак краљева ===
Годигисел (-407)
Гундерих (407-428)
Гејсерих (428-477)
Хунерих (477-484)
Гунтамунд (484-496)
Трасамунд (496-523)
Хилдерих (523-530)
Гелимер (530-534)


== Језик ==
Веома се мало зна о вандалском језику осим да је спадао у групу источногерманских језика. Вероватно је био сличан готском. Неки трагови можда постоје у андалуском дијалекту, најјужнијем дијалекту шпанског језика. Ипак, захваљујући вишевековној владавини Мавара (711—1492) андалуски дијалекат има далеко више елемената који јасно илуструју утицај арапског језика.


== Термин вандализам ==
Термин вандализам се данас најчешће користи како би се укратко описало свако безразложно разарање, пре свега уметничких дела, али и других материјалних добара (у том смислу говори се о вандализму спортских навијача, демонстраната, разних паравојних јединица и сл.). Сам термин је био непознат у античко и средњовековно време, али током периода ренесансе и доцније просвећености учени кругови су почели да идеализују античку грчко-римску културу и потцењивачки посматрају средњовековне цивилизације. Нарочито су преувеличаване размере разарања и штете по културу и уметност коју су античком свету нанели Хуни, Готи и Вандали (одатле погрдан назив за средњовековну уметност 12.-14. века - готичка уметност). Глагол вандализовати (vandalisme) потиче из француског језика и први га је употребио Анри Грегоар, бискуп Блоа, почетком 1794. поредећи понашање француске републиканске војске са Вандалима приликом пљачке Рима 455. године. У светлу позноантичких извора не може се тврдити да су походи Вандала били ишта разорнији од сличних подухвата Хуна, Гота или самих Римљана. Постоји и концепт културног вандализма који је 1871. године осмислио француски сликар Гистав Курбе који је у време Париске комуне спровео рушење стуба са Наполеоновом статуом на париском тргу Вендом као симбола „рата и освајања“. Данас се уметност и вандализам сусрећу у случају графита. Међутим, сва ова модерна тумачења у суштини немају много везе са историјском пљачком Рима коју су спровели Гејсерих и његови људи 455. године.


== Спољашње везе ==