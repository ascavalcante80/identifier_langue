ијен је узгој стоке, оваца и крава, док се у Фри Стејту гаје житарице — пшеница и кукуруз.
Током последњих пар година, држава је извела неколико реформи пољопривредног сектора, као што су аграрна реформа и дерегулација тржишта за пољопривредне производе. Јужноафричка влада је зацртала прерасподелу око 30% обрадивог земљишта црначким фармерима до 2014.
Уништавање животне средине лошом употребом земљишта и глобалним климатским променама негативно утиче и на пољопривредну производњу у земљи. Јужноафричка Република је изузетно рањива на климатске промене и опадање количине површинских вода као последице климатских промена. Нека предвиђања прогнозирају да се количина површинских вода може смањити за 60% до 2070. године у деловима Западног Кејпа. Да би поправила штету насталу због лоше употребе земљишта, влада ЈАР подржава план који промовише одрживи развој и употребу природних ресурса.

Јужноафричка Република је индустријски најразвијенија земља Африке . Велики индустријски центри су Кејптаун, Јоханезбург, Порт Елизабет и Дурбан, који су уједно и средишта хемијске, текстилне индустрије, електронске индустрије и производње моторних возила, као и производње оружја. Црна металургија развијена је у рејонима Преторија, Њукасл, Салдана Беј, а обојена у Витбанку, Фалаборви.
Јужна Африка је највећи произвођач злата (Вивтватерсранд, Велком, Клерксдорп) на свету. Осим у производњи злата, ЈАР је светски лидер и у производњи платине (Рустенбург, Импала, Крондал), мангана, хрома (Рустенбург и Бургерсфорт) и дијаманата (Кимберли, Кофифонтејн). Нафте резерве су слабије, али је богатство угљем (Трансвал, Натал) значајно, нарочито на истоку државе. Преко 50% електричне енергије добија се у термоелектранама сагоревањем угља из домаћих лежишта. Бакра и руде гвожђа има у Капланду и Трансвалу, а руде олова у Пофадару, док се рудници ретких метала налазе у Намакваленду. У земљи постоји око 700 рудника, а извоз руда чини преко 50% укупног извоза ЈАР. Рафинерије су смештене у Дурбану и Кејтауну.


=== Саобраћај ===

ЈАР је 2002. године имала 362.999 km путева, од чега је 73.506 (17%) било аcфалтирано (укључујући и 239 km ауто-путева). 2000. године ЈАР је имала 20.384 km пруга уског колосека, од чега је око половине било електрифицирано. Железничким пругама ЈАР је спојена са Боцваном, Лесотом, Намибијом, Свазилендом и Зимбабвеом.
У ЈАР су 2009. године постојало 148 аеродрома са асфалтираном пистом. Најважније луке су Кејптаун, Дурбан, Источни Лондон, Мозел Беј, Порт Елизабет, Ричардс Беј и Салдана Беј.


== Култура ==

Због етничке разноликости не постоји јединствена јужноафричка култура. Знатан део већински црног становништва Јужноафричке Републике чине житељи села који углавном живе сиромашно. Међутим, међу њима се најдуже задржала традиционална култура. Црнци у градовима углавном говоре енглески и африканс поред свог матерњег језика. Постоје мале, али још увек значајне групе које говоре косјанским језицима, који не спадају у 11 званичних језика, али су међу осам језика који су користе у одређеним случајевима. Постоје и мале групе које говоре угроженим језицима, већином из косјанске фамилије, које немају статус званичног језика. Постоје групе у ЈАР које покушавају да промовишу њихово оживљавање и употребу.
Стил живота средње класе, углавном беле мањине али са све већим бројем црнаца, мелеза и Индијаца, је у многим погледима сличан стилу живота средње класе у западној Европи и Америци. Припадници средње класе често студирају и раде у иностранству.
Азијати, углавном индијског порекла, чувају своје културно наслеђе, језике и верска уверења, било да су хришћани, хиндуисти ли сунитски муслимани. Говоре енглески језик, док се хинди, телугу, тамил и гуџарати језици говоре ређе, али већина Индијаца разуме своје матерње језике. Први Индијци су стигли у 19. веку да раде. Постоји и мања кинеска заједница у Јужној Африци, али се њен број увећава усељавањем са Тајвана.
ЈАР има великог утицаја у покрету извиђача. Многе традиције и церемоније извођача потичу од искустава Роберта Бејден-Пауела, оснивача извиђачког покрета, који је део свог живота провео у Јужној Африци као војник током 1890их.


=== Кухиња ===
Јужноафричка кухиња је настала мешањем куварских вештина урођеничких народа и досељеника из Европе, Индије и Индокине, као и из оближњих колонијалних кухиња као што је она у Португалском Мозамбику.
Јужноафричка кухиња је углавном заснована на месу и изродила је специфична јужноафричка друштвена окупљања која се називају брај (роштиљ). Бабуати је традиционално јужноафричко јело, пореклом вероватно из Индонезије, које се прави од млевеног меса са пуно зачина.
Бурски досељеници су донели са собом посластице попут коексистера (крофне пуњене сирупом), малва пудинга и мелктерта (млечна пита). Јужна Африка је постала велики произвођач вина, а најбољи виногради леже у долинама око Стеленбоша, Франшхука, Парла и Баридејла.


=== Образовање ===

Деца похађају школу у 13 разреда. Нулти или пријемни разред се може похађати у школи или у обданишту. Основно образовање обухвата првих седам разреда. Десети, једанаести и дванаести разреди нису обавезни.
У ЈАР постоји 23 државна универзитета који се деле у три категорије: традиционални, технички и општи. Традиционални универзитети су усресређени на пружање теоријских знања, техничички на практична знања из технике, док су општи мешавина ова два типа.
Образовни систем Јужноафричке Републике је под великим теретом након 40 година апартхејда. За време тог система, деца белаца су добијала квалитетно бесплатно школовање, док су деца црнаца имала само најосновније „банту“ образовање. Црнци су били предодређени да буду физички радници или слуге. Иако влада ЈАР покушава да исправи неједнакост проблеми су и даље присутни. Неписменост особа старијих од 15 година износи 24%. Следећи проблем је лоше обучен образовни кадар, посебно у сиромашнијим, руралним покрајинама Источни Кејп и Квазулу-Натал.


=== Спорт ===

Најпопуларнији спортови у Јужној Африци су фудбал, рагби и крикет.
ЈАР је дуго била одсутна са међународних такмичења током највећег дела ере апартхејда због санкција, али је почела да се такмичи након што су белци на референдуму подржали решавање питања апартхејда. Услед санкција Уједињених нација ЈАР није учествовала на Олимпијским играма од 1964. до 1992. Такође ФИФА и КАФ су суспендовале фудбалску репрезентацију Јужне Африке.
Након укидања санкција, репрезентација Јужне Африке у рагбију је освојила Светске купове 1995. и 2007. Фудбалска репрезентација Јужне Африке је тријумфовала на Купу афричких нација 1996. ЈАР је организовала Светско првенство у фудбалу 2010., чиме је постала прва афричка земља домаћин светског првенства.


== Напомене ==


== Референце ==


== Литература ==
Burger, Delien, ed. (2009). „The land and its people”. South Africa Yearbook 2008/09. Pretoria: Government Communication & Information System. pp. 7-24. ISBN 978-0-621-38412-3. Приступљено 23. 09. 2009. 
Давидовић, М. (1998). Регионална географија Африке, Јужне Америке и Аустралије. Београд: Географски факултет. 
Wymer, R (1982). The Middle Stone Age at Klasies River Mouth in South Africa. Chicago: University of Chicago Press. ISBN 978-0-226-76103-9. 


== Спољашње везе ==

Влада Јужноафричке Републике
Јужноафричка Република. инфо