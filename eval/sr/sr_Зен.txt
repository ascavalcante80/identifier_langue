акуин настави: па ти имаш мач! Оружје ти је вероватно превише тупо да би ми одсекло главу. Када Нобушиге извуче мач, Хакуин примети: овде се отварају вратнице пакла! На ове речи самурај, схвативши учитељеву поуку, врати свој мач у корице и поклони се. Овде се отварају вратнице раја, рече Хакуин.”


== Зен манастири ==
Зен дисциплина и пракса чине срж калуђерског живота. У предграђима многих јапанских градова могу се наћи зен манастири, који представљају једноставну средину где се обучава двадесет, тридесет па и више монаха. Манастир обично чине вртови ограђени зидинама са старинским дрвеним дверима, дворана за медитацију (zendo), дворана дхарме (hatto), Будина дворана (butsuden), чајџиница и мале помоћне зграде.
Дан у зен манастиру спаја једноставност и дисциплину, а у средишту пажње су седећа медитација (zazen), подучавање којим се бави учитељ (samen), физички рад (samu), прошња (takuhatsu) и рецитовање сутри. Монаси редовно устају у три ујутро, умивају се, рецитују сутре, имају санзен који се зове дакусан и заједно доручкују. Време до ручка, који је у десет или једанаест часова, монаси проводе у зазену, чишћењу манастира, на предавањима (teisho) или у тумарању по граду и селу, просећи дарове за манастир и његове добротворне установе. Зазен траје до једног сата после подне а рад у повртњацима или други домаћи послови све до четири сата после подне, када следи вечерњи оброк и рецитовање сутри. Зазен поново почиње у сутон под будним оком надзорника одређеног да бамбусовим штапом (keisaku) удари монахе који дремају како би их разбудио или охрабрио. Дозвољена је још једна посета учитељу и дан се завршава око осам или девет увече, када монаси одлазе на спавање. Они спавају на зендо поду покривени покривачима. Сваком монаху је додељена једна сламната асура, која му служи као подлога за медитацију, сто за обедовање и кревет.
Данас у Јапану ринзаи школа одржава око четрдесетак зен манастира а неколико њих има потхрамове који привлаче световњаке који желе да науче зазен и туристе који желе да разгледају вртове и уметничко благо.


== Зен и уметност ==

Верује се да се суштина зена, непосредан доживљај будности, испољава у целокупном животу. Зен-ки, »зен-деловање«, се испољава у најситнијим детаљима, свакодневним активностима, уметности и занатству просветљене особе.
У династији Сунг се сматрало да мајсторство чан уметника може да дође до израза у једноставним покретима, призорима и звуцима. Просветљени стихови, спонтани цртежи једнобојним тушем, слике и слободни калиграфски потези Танг мајстора спадају међу најраније примере чан уметности у Кини. Слике, насликане неправилним стиловима »испрекиданог туша« или »расутог туша« достигле су врхунац почев од времена позне династије Танг, преко династије Сунг па до династије Јуан, а најпознатији уметници били су Лианг К'аи, Му-чи, и Ју-чиен. Док су уметници других будистичких школа сликали небеске буде у златним рајевима, зен уметници су сликали Шакјамунија од крви и меса, одлучно лице Бодидарме и дух будинства који се испољава у свим стварима: урми, кестену, игри мајмуна, стенама, потоцима.
У Јапану је била веома цењена чан уметност династија Танг и Сунг. Надахнути кинеским узорима, јапанско зен сликарство тушем (суми) и калиграфија цветали су у Камакури током 13. и 14. века и у Кјоту од 15. до 17. века, када су се појавили Мокуан, Кач, Сеши и многи други. Зен уметност је утврдила естетске норме за двор, самураје, трговце, па чак и сељаке. Зен стил је преовладао у кендоу, аикидоу и другим борилачким вештинама, затим у такозваном »путу чаја«, у хаику поезији, икебани, вртовима у стенама и но-драми.
Естетика јапанског зена појавила се као ехо јапанске естетике усредсређене на спонтану неправилност у природи у смењивању годишњих доба. Напуштајући тежњу за оним што се звало мијаби (дворска префињеност) и окаши (очаравајуће забавно), она је открила дубину онога што се зове аваре (меланхолична сензитивност) у Башовој хаику поезији, саби (увенуло и усамљено) у церемонији чаја у тршчаним колибама, ваби (сиромаштво) у земљаним тоновима корејске зделе за чај и југен (тајна) у префињеним покретима но-извођача.


== Литература ==
D. T. Suzuki – E. From, Zen-budizam i psihoanaliza, Beograd, Nolit, 1964.
Iveković, Rada (1977). Rana budistička misao. Sarajevo: IP Veselin Masleša. 
Ju-Lan, Fung (1977). Istorija kineske filozofije. Beograd: NOLIT. 
Filozofijski rečnik, Matica Hrvatska, Zagreb 1984.
Елијаде, Мирча (1996). Водич кроз светске религије. Београд: Народна књига. 
Ling, Trevor (1998). Rečnik budizma. Beograd: Geopoetika. 
Reps, Pol (2001). Zen meso, zen kosti. Beograd: Babun. 
Јевтић, Мирољуб (2002). Религија и политика: увод у политикологију религије. Београд: Институт за политичке студије. 
Enciklopedija živih religija, Nolit, Beograd. 2004. ISBN 978-86-19-02360-3.
Kembridžova ilustrovana istorija religije, Stylos, Novi Sad. 2006. ISBN 978-86-7473-281-6.
Kovačević, Branislav (2014). Ovako sam čuo: Budino učenje na osnovu izvora u Pali kanonu. Novi Sad–Beograd. 


== Извори ==


== Спољашње везе ==

((hr)) Zen (Hrvatska enciklopedija)
((hr)) Zen budizam (Proleksis enciklopedija)
Зен приче на српском
Водич кроз зен будизам ((en))
Čedomil Veljačić, Zen i zapadna misao
Čedomil Veljačić, Haiku - izraz zena