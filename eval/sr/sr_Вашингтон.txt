ј закон је предао нека од конгресних овлашћења над округом локалној влади коју спроводе изабрани градоначелник, тренутно (2009) Адријан Фенти, и тринаесточлано Веће Округа Колумбија. Међутим, Конгрес задржава право да процењује и обара законе које донесе градско веће и да се уплиће у локалне послове. Сваки од осам градских округа (енгл. wards) бира по једног члана већа, док се пет чланова, укључујући и председавајућег, бирају на општим изборима. Мали крајевски окрузи бирају 37 Саветодавних крајевских комисија. Ове комисије традиционално поседују значајан утицај и градска власт по правилу пажљиво разматра њихове предлоге.

Градоначелник и веће усвајају локални буџет, који мора бити одобрен у Конгресу. Локални порези на доходак, промет и имовину доносе око 67% прихода којима се финансирају агенције и услуге градске владе. Као и 50 савезних држава, Округ Колумбија добија федералне грантове за програме помоћу као што је Медикер, што чини око 26% укупних прихода града. Конгрес такође издваја новац за владу округа како би помогао у покривању неких од трошкова града за одржавање безбедности; овог новца је 2007. године било 38 милиона долара, односно приближно 0,5% буџета округа. Савезна влада води систем судова округа, а све савезне агенције за спровођење закона, од којих је највидљивија Парковска полиција САД, имају јурисдикцију над градом и помажу у осигуравању безбедности. Све локалне кривичне оптужбе води Савезни тужилац Сједињених држава за Округ Колумбију. Савезне тужиоце САД именује председник, а финанира их Министарство правде САД. Свеукупно, савезна влада обезбеђује око 28% укупних прихода округа. У просеку, савезни фондови су 2007. чинили око 30% укупних прихода појединачних савезних држава.
Локална градска власт, посебно током градоначелника Мариона Барија, је критикована за лоше управљање и разбацивање. Бари је за градоначелника изабран 1978, и служио је три узастопна четворогодишња мандата. Међутим, након што је по осуди за лакше криминалне радње са дрогама провео шест месеци у затвору, Бари се није кандидовао за још један мандат. Шарон Прат Кели је 1991. постала прва црна жена која је водила велики град у САД. Бари је поново изабран 1994, и следеће године је град постао готово инсолвентан. Градоначелник Ентони Вилијамс је победио на изборима 1998. Његова администрација је надгледала период већег просперитета, градског препорода и буџетских суфицита. Од свог избора 2006, градоначелник Адријан Фенти се првенствено усредсредио на унапређивање образовања. Убрзо по преузимању функције, он је задобио одобрење од градског већа да непосредно управља и преобрази неквалитетни градски систем јавних школа.
Вашингтон обележава све савезне празнике САД. Округ такође слави и Дан укидања ропства 16. априла, који обележава дан када је председник САД Абрахам Линколн 1862. потписао Закон о ослобађању од ропства уз накнаду.


=== Заступање на савезном нивоу и опорезивање ===
Грађани Округа Колумбија немају представника са правом гласа у Конгресу САД. Њих у Представничком дому представља делегат без права гласа, који може да учествује у раду одбора, учествује у расправи, и предлаже законе, али не може да гласа у Дому. Округ Колумбија нема представнике у Сенату САД. За разлику од територија САД као што су Порторико или Гвам, које такође имају делегате без права гласа, грађани Округа Колумбија подлежу свим савезним порезима САД. Током фискалне године 2007, грађани и пословни субјекти у округу су платили 20,4 милијарди америчких долара савезних пореза, што је више од пореза који су прикупљени у 19 савезних држава и представља највише савезне порезе по глави становника у САД.
Истраживање из 2005. показало је да 78% Американаца није знало да су становници Округа Колумбија слабије представљени у Конгресу од становника 50 савезних држава. Међу напорима да се подигне свест о овом питању биле су кампање локалних организација као и приказивање незваничног гесла града, „Опорезивање без права гласа“ на регистарским таблицама округа. Постоје индикације о подршци јавног мњења САД за гласачка права у округу; разна испитивања указују да између 61% и 82% Американаца верује да би Округ Колумбија требало да има делегате са правом гласа у Конгресу. Упркос подршци јавности, покушаји да се округу дају делегати са правом гласа, укључујући и Покрет за државност Округа Колумбија и предложени Амандман о правима гласа Округа Колумбија, били су неуспешни.
Противници гласачких права за Округ Колумбија кажу да делегати оснивачи САД нису сматрали да грађани округа треба да имају глас у Конгресу, пошто Устав САД јасно каже да представници морају бити из савезних држава. Противници давања статуса савезне државе Округу Колумбија тврде да би такав потез уништио појам засбног националног главног града и да би државност непоштено давала једном граду представнике у Сенату.


== Култура ==
Национални мол је велики, отворен парк у центру Вашингтона између Линколновог меморијала и Капитол. Због своје важности, парк је често локација политичких протеста, концерата, фестивала, као и председничких инаугурација. Споменик Вашингтону и Џеферсононов камен се налазе близу центра парка, јужно од Беле куће. Такође, у парку се налазе Споменик Другом светском рату на источном крају Одражавајућег базена Линколновог меморијала, Споменик ветеранима Корејског рата и Споменик вијетнамским ветеранима.
Јужно од парка дуж Плимског базена налази се Стаза трешања, редови трешања које је поклонио народ Јапана. Споменик Френклину Делано Рузвелту, Споменик Џорџу Мејсону, Џеферсононов споменик, Споменик Мартину Лутеру Кингу и Ратни споменик округа Колумбије се налазе око Плимског базена.
Национални архив чува хиљаде докумената важних за америчку историју, укључујући Декларацију независности, Устав Сједињених Америчких Држава, као и Повељу о правима. Смештена у три зграде на Капитол Хилу, Конгресна библиотека је највећа библиотека на свет са колекцијом од преко 147 милиона књига, рукописа, као и других материјала. Зграда Врховног Суда Сједињенених Држава је завршена 1935, а пре тога суд је одржавао заседања у Старој дворани Сената у Капитолу.


== Референце ==


== Литература ==


== Спољашње везе ==

Вашингтон - званична презентација

Координате: 38° 53' 42" СГ Ш, 77° 2' 12" ЗГД