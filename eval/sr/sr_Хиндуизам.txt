»Ом«. Јога као наука, као развијена и устаљена пракса са свим својим методолошким обележјима, има више од 6.000 година живог предања, што не познаје ни једна друга наука. Изворно припада једној од шест класичних хиндуистичких филозофија – односно начина духовности. Јога садржи осмороструку методу савладавања: yama (апстиненција, говорење истине, уздржавање од убиства, јачање крепкости, самоконтрола), niyama (придржавање правила, вршење побожности), asana (положаји тела), pranayama (вежбе и регулација дисања), pratyahara (обуздавање чула), dhyana (медитација), dharana (контемплација) i samadhi (ослобађање, просветљење).
Модерна јога је стекла значајна признања и као извор доброг здравља па је као таква прихваћена од стране западних стручњака и Светске здравствене организације. Међутим, осим у Индији, још се само у неким приватним клиникама у САД, Уједињеном Краљевству, Јапану и Израелу, јога и ајурведа (индијска традиционална медицина) системски примењују.
Терапијска јога се састоји од више стотина телесних вежби ставова и техника дисања. Ако се научи и редовно практикује техника јоге, убрзо се уочавају брзе позитивне промене здравственог стања и излазак из физичке и психичке инертности.


=== Бакти ===

Одговор и реакција на крутост и строгоћу јоге била је бхакти - оданост једном одређеном богу која је постала јак елемент у народној религији. За разлику од идеје верничког, интелектуалног и рационалног елемента код јоге, бхакти истиче занос и одушевљење односом љубави, па тако много успешније задовољава емоционалне потребе верника.
Између 7. и 10. века много је тамилских писаца (тамилски језик је један од четири дравидска језика на југу Индије) изражавало своје верске осећаје и искуство са великом топлином и верским жаром. Један тамилски писац пише:

»Бакти је узбуркан осећај, који гуши говор, чини да сузе потеку, а коса се диже од угодног узбуђења и често доводи до хистеричног смеха и плача, до изненадних напада несвестице и дугих несвесних трансева«

У 11. веку велики тумач Рамануђа уводи појам бхакти у класичну, развијену хиндуистичку традицију. За њега је то више облик интелектуалне медитације праћене љубављу, али без одушевљења и заноса који и даље постоје на народном нивоу. Као одраз оданости према одређеном богу, специфично према Кришни или богу Вишнуу, припадници вишнуитске секте (ваишнаве) цртају црвене или жуте усправне линије на челу или црне, црвене или беле тачке између обрва.
Осим ритуалних радњи и свечаности, постоје и химне величања које се певају и статуе којима верници треба да се клањају и обожавају их, јер за хиндуизам то није »идолопоклонство«.


== Хиндуистички празници ==

Дивали, новогодишња прослава светла,
Холи, пролећна прослава,
Ђанмаштмами, Кришнин рођендан,
Шива Ратри, главна прослава Шиве.


=== Богослужења ===
У древна аријска времена богослужења су се обављала на отвореном, око жртвене ватре. Храмско богослужење долази вероватно од разних обичаја из долине Инда. Рани храмови су били грађени од дрвета, тако да нису остали сачувани. Касније грађени храмови имали су торањ и зидове са симболом божанства у средини, окруженим многим симболима из духовног света.
За ученије поштоваоце, сваки део храма има дубоко духовно или симболичко значење. Средишње светилиште је срце поштовалаца, док торањ означава лет душе у небо. У храмовима би верници, како би се приближили свом богу, пролазили одређене обреде прочишћења. Они су укључивали обредно прање ногу, испирање уста, купање, стављање мириса, а за то време су се певале химне, звонила звона, палио се тамјан и свирала се обредна музика.
Богослужење је у великој мери индивидуално. Због тога су обреди код куће исто тако важни као и они у храму. Хиндус поштује као појединац и као породица, а не као заједница верника. У већини кућа се налази неки угао или соба где се налази породични жртвеник. На њему је кип, олтар или симбол божанства. То може бити спирално обликован камен који представља Вишнуа или камени стуб који представља Шиву. То су и јарко обојене слике које приказују хиндуску митологију или осликавају јуначка дела богова.
Брак је изразито важан за сваког верника. Венчање је један од најсвечанијих и најсложенијих обреда у хиндуизму, обред који не само да осигурава наставак породице него и благостање преминулим члановима који бораве у другом свету. Погребне свечаности имају такође велику важност па је син тај који обавља обреде који ће омогућити души његовог преминулог оца ново духовно тело, којим ће се преселити у следећи живот.


=== Холи ===

Хиндуистичке празничне свечаности у великој мери су повезане са сменом годишњих доба, од којих је најпознатија Холи. То је пролећна свечаност Кришне па се тада укидају касте и табуи. У тој свечаности је снажно наглашено задовољство па се прославља плесањем на улици, процесијама и прскањем обојеном водом и прахом.


=== Дивали ===
Дивали је јесења свечаност, свечаност светла или хиндуистичка Нова година, повезана са богињама Кали и Лакшми. Ходочашћа су повезана са циклусима прича. Лакшми, богиња среће, посвећује сваку кућу у којој гори светиљка. Градови Бенарес, Алахабад или Вриндаван постају средишта за стотине хиљада ходочасника.


== Референце ==


== Литература ==
Basham, A.L: "A Cultural history of India", Oxford University Press. 1999. ISBN 978-0-19-563921-6.
Bhaskarananda, Swami: "The essentials of Hinduism", Viveka Press. 1994. ISBN 978-1-884852-02-2.
Knott, Kim: "Hinduizam: kratak uvod", Sahinpasic. 2006. ISBN 978-9958-41-154-0.
Michaels, Alex: "Hinduism: Past and present", Princeton University Press. 2004. ISBN 978-0-691-08953-9.
Klostermaier, Klaus K. (1994). A Survey of Hinduism: Second Edition. SUNY Press. 
Osborne, E (2005), Accessing R.E. Founders & Leaders, Buddhism, Hinduism and Sikhism Teacher's Book Mainstream, Folens Limited 


== Спољашње везе ==

Хиндуизам
Преглед хиндуизма