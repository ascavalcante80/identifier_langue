ећим номиналним дохотком по становнику у Латинској Америци, а маја 2010. Чиле прва јужноамеричка земља чланица ОЕЦД-а. Чиле је почетком 1990-их, током владавине Патрисио Аилвина, имао узорну привреду у погледу економских реформи. Просечан раст БДП-а између 1991. и 1997. је био осам посто, али је 1998. преполовљен услед рестриктивне монетарне политике (спровођене ради спречавања буџетског дефицита) и мањих прихода од извоза, првенствено у Азију погођену финансијском кризом. Привредна је остала трома све до 2003, када је почела да даје јасне знаке опоравка остварујући стопу раста БДП-а од четири посто. Привреда Чилеа је 2004. годину завршила са растом БДП-а од шест посто, док је у 2005. раст био 5,7 процената да би 2006. пао за четири процента. Наредне године БДП је порастао за пет посто. Незапосленост је током 1990-их била око седам посто, да би од почетка економске кризе 1999. била између осам и десет посто. Године 2006. пала је на 7,8 % и наставила је свој пад па је 2007. била 6,8 процената. Плате су расле брже него инфлација што је била последица раста продуктивности и пораста животног стандарда. Према владиним истраживањима проценат Чилеанаца чији је доходак по домаћинству испод линије сиромаштва је смањен са 45,1 % 1987. на 11,5 % 2009. Међутим, критичари сматрају да су ови износи знатно већи од онога што власт приказује. Према њиховим тврдњама стопа сиромаштва је 2007. била 29 %.) Према подацима из новембра 2012 око 11,1 милион људи или 64 % становништва је примало социјалну помоћ, преко „Социјалне заштитне карте“, којом су обухваћени људи који живе у сиромаштву или су близу уласка у сиромаштво.


=== Економска политика ===

Захваљујући стабилној економској политици од 1980-их, Чиле је имао континуиран привредни раст који је допринео преполовљавању стопе сиромаштва. Војна хунта је током своје владавине од 1973. до 1990. продала велики број предузећа у државном власништву а демократске владе су након 1990. наставиле приватизацију, али споријим темпом. Држава нема већу улогу у привреди изузев њеног регулисања. Она управља највећим светским произвођачем бакра „Коделком“, и са неколико јавних предузећа, међу којима је и једна банка. Чиле има потписане споразуме о слободној трговини са великим бројем земаља, међу којима су Сједињене Америчке Државе. Централна банка Чилеа, као независна институција, тежи ка одржавању стопе инфлације између два и четири посто, у 2012. години инфлација је била 2,8 %. Апресијација чилеанског песа према америчком долару је помогла да се, последњих година, обори инфлација. Већина плата и кредита је „везана“ за амерички долар па је на тај начин смањена могућност појаве веће стопе инфлације. У 2006. Чиле је инвестирао 0,6 % БДП-а у истраживање и развој. Од тог износа две трећине је уложила држава. Поред економске и политичке стабилности влада Чилеа промовише Чиле као „инвестициону платформу“ за мултинационалне корпорације које намеравају да послују у региону. Страни инвеститори су изједначени са домаћим, регистрација је једноставна и белодана а страним инвеститорима је омогућено несметано располагање профитом и капиталом. Влада Чилеа је оформила Савет за иновације и конкурентност, чији је задатак да препозна нове гране привреде ради њихове промоције. Чиле је једна од земаља у Латинској Америци са најбољим кредитним рејтингом. Према агенцији Стандард енд пур кредитни рејтинг Чилеа је А+. Влада Чилеа је обавезна по закону да оствари буџетски суфицит од најмање једног процента БДП-а. У 2006. буџетски суфицит је износио 11,3 милијарде долара, што је готово осам процената БДП-а. Влада Чилеа наставља да отплаћује спољни дуг земље а он је на крају 2012. износио је 10,2 %.


=== Спољна трговина ===

Најзначајнији извозни производ Чилеа је бакар и он чини око половине извоза, поред тога Чиле извози дрво и производе од дрвета, свеже воће, морску рибу и вино. У 2011. Чиле је извезао добрâ и услуге у вредности од 81,71 милијарди долара а увоз је био 70,92 милијарде долара, тако је остварен трговински суфицит од 10,79 милијарди долара. Најважнији спољнотрговински партнери Чилеа су Кина где је 2011. пласирано 22,8 % укупног извоза, затим САД и Јапан где је пласирано по 11,1 % извоза, па Бразил и Јужна Кореја са по 5,5 % и Холандија са 4,7 % извоза. Чиле је 2011. највише увезао из САД 20,1 % укупног увоза, Кине 16,9 %, Бразила 8,3 %, Аргентине 6,3 % и Немачке 4,2 %.


== Познати Чилеанци ==
Уметници:
Пабло Неруда - песник
Габријела Мистрал - песникиња
Изабела Аљенде - прозни писац
Национални хероји:
Бернардо О'Хигинс - оснивач модерног Чилеа, Отац нације и ослободилац
Артуро Прат - капетан брода Есмералда у поморској бици код Икикеа
Политичари:
Салвадор Аљенде - председник Чилеа од 1970. до 1973
Аугусто Пиноче - диктатор Чилеа од 1973. до 1990
Мишел Башле - прва жена изабрана за председника Чилеа (2006)
Спортисти:
Николас Масу - тенисер, двоструки Олимпијски победник
Фернандо Гонзалез - тенисер
Иван Заморано - бивши ас фудбалског тима Реал Мадрида
Марсело Салас - фудбалски интернационалац


== Види још ==
Химна Чилеа


== Референце ==


== Литература ==


== Спољашње везе ==