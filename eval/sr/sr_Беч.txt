дела града тако и целокупног Беча.


== Економија ==
Беч спада међу најпросперитетније регионе Европске уније. У поређењу са просечним БДП-ом Европске уније (ЕУ просек:100%) Беч је 2007. године досегао БДП индекс од 180% и тиме је 5. најбогатији град-регион Европске уније, уз регионе Ужег Лондона (303%), Луксембруга (251%), Брисела (248%) и Хамбруга (195%). Град ужива и високу међународну репутацију у погледу животног стандарда, ниске стопе криминалитета и високог нивоа личне и социјалне сигурности становништва.
На основу студије консултантске фирме за људске ресурсе Мерцер, Беч је 2015. године заузео 1. место ранг листе градова са највишим животним стандардом, заузевши водећу позицију у већини оцењиваних категорија у највећим градовима света.


==== Туризам ====

Захваљујући разноврсној културној понуди, репрезентативној архитектури, чувеним композиторима и у новије време запаженој позицији на пољу конгресног туризма, Беч је једна од најомиљенијих и најпознатијих европских дестинација туриста из читавог света.
Познат као Престоница музике, град у коме су стварали Моцарт, Бетовен и други светски познати композитори, Беч и данас негује културу класичне музике, балова и оперета што посебно привлачи велики број заљубљеника у музику. Међу бројним атракцијама посебно место заузима Бечка опера, Шенбрун, Хофбург, катедрала Св. Стефана, барокна палата Белведере, Албертина, Пратер, Кварт музеја, Карлов трг, мноштво галерија, музеја (преко 100) и позоришта. Једна од најпознатијих градских авенија је Ринг која окружује само историјско језгро града и уз коју су смештене многе репрезентативне грађевине и паркови, такође важне туристичке атракције (Парламент, Дворско позориште, Универзитет, Берза итд.). Захваљујући свему наведеном, Беч остварује годишње велике приходе од туризма (преко 4 милијарде евра), па је тиме то једна од најзначајних привредних грана за град. Само бечке музеје годишње посети 8 милиона људи, док је Шенбрун 2007. године посетило близу 2.6 милиона туриста. Највише туриста у Беч пристиже из Немачке (20,6%), Италије, Сједињених Држава и Уједињеног Краљевства (2008).


== Градска инфраструктура ==
Беч има јако добро развијену саобраћајну инфраструктуру која се константно и плански даље развија и усавршава. Кроз 35% свих саобраћајних праваца на подручју града пролази макар једна линија градског превоза што је један од најбољих резултата у поређењу са осталим европским метрополама. Даље 32% (2007) саобраћајних траса у граду има уређену бициклистичку инфраструктуру и најзад 28% (2007) су уједно и пешачке.
10 мостова (укључујући железничке, метро и пешачке) повезују град са леве и десне обале Дунава, 7 леву обалу Дунава са Дунавским острвом, док Дунавски канал премошћава укупно 35 мостова.


=== Саобраћај ===

Бечка саобраћајна мрежа састоји се од 6.772 улица укупне дужине 2.800 километара. Бечки појас (нем. Wiener Gürtel Straße), B221, једна је од најзначајнијих саобраћајница у граду, трећи по реду саобраћајни правац који окружује централне делове Беча, након Ринга и „Круга друге линије“ (нем. Zweierlinie). Са Појаса се одвајају значајне магистралне саобраћајнице које одводе саобраћај из центра ка удаљенијим деловима града и Бечког региона.
Ауто-путеви се од града одвајају у облику звезде и углавном носе назив по правцу којим се пружају: А1 ка западу (нем. Westautobahn), А2 јужно (нем. Südautobahn), А4 исток (нем. Ostautobahn) и А22 (нем. Donauuferautobahn) правцем леве обале Дунава. Ауто-пут А3 ка Бургенланду се одваја од ауто-пута А2 јужно од Беча, док је А5, северни ауто-пут, тренутно у изградњи и треба да буде надовезан на чешку мрежу ауто-путева. Ауто-пут А6 је отворен 2007. године и пружа се од одвајања од А4-исток ауто-пута ка Братислави.

А23, Бечка југоисточна Тангента (нем. Wienersüdosttangente) или градски ауто-пут је најпрометнија саобраћајница Аустрије. Овај ауто-пут облика прстена повезује ауто-путеве А2, А4 и А22 на јужном ободу града и један је од најфреквентинијих и најоптерећенијих европских праваца. Тако је 2006. године у промет пуштен тзв. „Спољашњи Ринг“ у виду брзе, експрес магистрале (S1) који је значајно растеретио Тангенту на југу, но у плану је његов наставак ка северу и повезивање са ауто-путем А5 који је изградњи (у правцу Брна). Поменути „Спољашњи Ринг“ (S1) је са А1 и А2 повезан ауто-путем А21 који представља западни „Спољашњи Ринг ауто-пут“.
Проблеми са паркингом јављају се углавном у централним деловима града па су уведене тзв. зоне кратког паркирања (нем. Kurzparkzonen). У циљу решавања проблема са паркингом, за људе из региона који свакодневно путују у град ради посла, Беч подстиче и нуди могућност паркирања на ободу града на специјалним паркинзима који су смештени одмах до почетних станица неког од видова јавног градског превоза. Град генерално прави и развија планове редукције индивидуалног саобраћаја како би се екологија града и квалитет живота грађана побољшао.


=== Јавни градски превоз ===

Јавни градски превоз у Бечу чини мрежа брзих регионалних возова (нем. S-Bahn) и локални воз за Баден (нем. Badner Bahn) који припадају Аустријски државним железницама (нем. ÖBB), као и мрежа Бечких линија (метро-, трамвајска- и аутобуска мрежа), City Airport Train и мноштво приватних аутобуских линија.

Трамваји у Бечу саобраћају од давне 1865. године, првобитно на коњску вучу да би 1897. у промет била пуштена прва линија на електрични погон. Данашњу трамвајску мрежу чине 32 линије укупне дужине 227,3 километара (податак из 2007.) чиме се она сврстава међу најдуже на свету.
Градска железница је отворена 1898. године, и она је од 1976. године сукцесивно трансформисана у подземну железницу тј. метро. Данас пет метро линија Бечког метроа мрежом дугачком 69,5 километара превезе преко пола милиона путника годишње (2009. године 510,2 милиона .). Мрежа се константно и плански шири те су тако усвојени планови за њен даљи развој до 2020. односно након 2020. године
За више информација погледајте чланак Бечки метро.


=== Бицикл као алтернативно средство превоза ===

Удео бициклистичког наспрам осталих видова саобраћаја у Бечу је тренутно око 5%. До 2015. године би по плану надлежних служби тај удео требало да буде повећан на 8%. У појединим деловима града, претежно у централним, тај удео је значајно већи као на пример на потезу Мариахилферштрасе (нем. Mariahilferstraße) где износи 20%.
Мрежа јавних бициклистичких стаза и праваца у граду тренутно обухвата 1.100 километара од чега је 21% потпуно независно од аутомобилског саобраћаја.
Као алтернатива градком превозу постоји јединствен систем изнајмљивања бицикала, ткзв. Citybike. Овај систем је замишљен као алтернативна могућност брзог преласка са једног на други део ужег центра града и евентуалног преседања на одређену линију јавног превоза којом се стиже даље до циља. Стога је и први сат вожње градским бициклом бесплатан, док се следећи плаћа 1€. Пре прве употребе потребно је регистровати се и плаћање, уколико је корисник задржао бицикл дуже од сат времена, се обавља преко аутомата платним картицама на сваком од пунктова где се бицикл може изнајмити. Читав систем је компјутеризован и фунционише јединствено тако да корисник може изнајмити бицикл на једном пункту у граду и вратити га на било ком другом од око 60 пунктова, тзв. Citybike станица. Према статистици, највећи број корисника задржи бицикл краће од сат времена чиме се избегава плаћање. 2009. године је било регистривано око 210.000 корисника који су градским бициклима прешли 1.317.000 километара


== Бечки окрузи ==
За више информација погледајте чланак Бечки окрузи.

Беч је политички подељен на 23 округа. Бечлије их називају по њиховом броју, а ретко кад именом. На пример нем. 17. Bezirk, срп. 17. округ, или такође нем. Der Siebzehnte, срп. „седамнаести“. На сваком знаку који носи име улице, налази се и број округа, испред имена улице. На пример нем. 17., Pezzlgasse.


== Галерија ==


== Градови побратими ==
 Будимпешта, од 1990.
 Москва, од 1991.
 Загреб, од 1994.
 Варшава
 Београд, од 2003.
 Тел Авив, од 2004.


== Види још ==
ФК Аустрија Беч
Бечки појас
Бечки дијалект
Бечки метро


== Референце ==


== Спољашње везе ==

Wien.info - Званичан сајт туристичког центра.
Wien.gv.at - Званичан сајт заједнице, са интерактивном мапом.
О Бечу - Туристички, грађански и културни водич са интерактивним мапама и сликама.
Virtual Vienna Net, Vienna Expats
VR Vienna - Виртуална тура Беча
Слике Беча
ZoomVienna - Уметничке фотографије Беча
Vienna - Слике Беча
ZoomVienna, Vien.at - Фото-блогови