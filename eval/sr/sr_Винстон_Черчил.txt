тњу и смрт великог броја људи. Черчил је био велики противник анексије Пољске од стране Совјетског Савеза. У својим делима жестоко се успротивио анексији али није био у могућности да је спречи.


== После Другог светског рата ==

Иако је значај улоге Винстона Черчила у Другом светском рату био неоспоран успео је да створи многе непријатеље у својој домовини. Јавно се успротивио бројним популарним идејама као што је обезбеђење здравственог осигурања и бољег школовања за највећи део популације што је изазвало велико незадовољство у народу, а нарочито у оним слојевима који су активно учествовали у Другом светском рату. На првим послератним изборима Черчил је претрпео тежак пораз од кандидата Лабуристичке партије Клемента Атлија. Неки историчари сматрају да је став британског народа био да политичар који тако добро води државу у рату неће моћи да је исто тако добро води и у миру. Други пак тврде да су поражавајући резултати на изборима последица не негативног става према Черчиловој личности већ лоших резултата владавине Конзервативне партије остварених тридесетих година за време Болдвина и Чемберлена.
Черчил је био један од првих заступника пан-европејства које је временом довело до формирања Европског јединственог тржишта и касније Европске уније (због чега је једна од три главне зграде Европског парламента названа по његовом имену). Черчил је такође био заслужан и за именовање Француске за сталног члана Савета безбедности Уједињених нација.
На почетку Хладног рата први је употребио израз „гвоздена завеса“ који је првобитно сковао Јозеф Гебелс. Овај израз ушао је у широку употребу 1946. године након говора у Вестминстер колеџу у Мисоурију када је Черчил, који је иначе био гост Харија С. Трумана изјавио: „Од Шћећина на Балтику до Трста на Јадранском мору спустила се гвоздена завеса на континент. Иза ове линије се налазе све престонице древних држава централне и источне Европе. Варшава, Берлин, Праг, Беч, Будимпешта, Београд, Букурешт и Софија, сви ови познати градови и њихово становништво су део територије коју сада морамо звати Совјетском интересном сфером“.


== Други мандат ==
У послератним годинама Черчил је био неуморни вођа конзервативне опозиције. После пораза лабуриста на општим изборима 1951. године поново је постао премијер. Била је то трећа влада коју је формирао и у којој ће остати све до своје оставке 1955. године. Током овог периода обновио је специјалне односе између Британије и САД и активно је учествовао у формирању послератног поретка.
Његова унутрашња политика међутим остала је у сенци читаве серија спољно-политичких криза које су делимично биле последица сталног опадаља Британске војске и империјалног престижа и моћи. Како је био један од најјачих заступника Британије као интернационалне силе Черчил је често у оваквим ситуацијама примењивао директну акцију.


== Признања ==
Одмах после Другог светског рата и пораза на изборима Черчилу је понуђено место у Горњем дому и титула првог Војводе од Лондона. Надајући се да његова политичка каријера још увек није готова Черчил је одбио понуђену част.
1953. године добио је два важна признања: проглашен је за Витеза подвезице (поставши Сер Винстон Черчил) и добио је Нобелову награду за књижевност "за умешност у изношењу историјских и библиографских описа као и за бриљантно говорничко умеће које је користио у одбрани узвишених људских вредности". У јуну исте године Черчил је доживео мождани удар због чега му је десна страна тела остала парализована. Због лошег здравственог стања повукао се са политичке сцене 5. априла 1955. године али је задржао положај канцелара Универзитета у Бристолу.
1956. године добио је "Karlspreis" (Шарлемањ награду) награду коју му је доделио немачки град Ахен као особи која је највише допринела европској идеји и европском миру.
Неколико следећих година ревидирао је и коначно објавио „Историју народа енглеског говорног подручја“ у четири тома. 1959. године Черчил је добио титулу "Father of the House" - Отац дома поставши посланик са најдужим непрекидним мандатом још од 1924. године. На овој функцији остао је све до свог повлачења из Доњег дома 1964. године када је титула „Оца дома“ пренета на Реба Батлера.


== Последњи дани ==
Свестан свог лошег физичког и менталног стања Черчил се повукао са места премијера 1955. године. На месту премијера заменио га је Ентони Идн. Пензионерске дане проводио је у Чартвелу и на југу Француске.
1963. на основу конгресног акта председник САД Џон Ф. Кенеди прогласио је Черчила за првог почасног грађанина САД. Черчил је био сувише болестан да би присуствовао церемонији у Белој кући због чега су његов син и унук примили награду уместо њега.
15. јануара 1965. године Черчил је доживео још један мождани удар који је оставио тешке последице. Преминуо је девет дана касније 24. јануара 1965. године тачно 70 година од дана смрти његовог оца. Његов погреб био је највеће окупљање државних представника из преко 100 земаља, председника држава и чланова краљевских породица.
По његовој жељи сахрањен је на породичној парцели у дворишту цркве Свети Мартин у Бледону близу Вудстока недалеко од места његовог рођења у Бленхејму.


== Види још ==
Статуа Винстона Черчила на Парламент скверу


== Референце ==


== Спољашње везе ==

Радови Винстона Черчила на Пројекту Гутенберг
Биографија Винстона Черчила
Мрачна страна Винстона Черчила (Б92, 24. јануар 2015)