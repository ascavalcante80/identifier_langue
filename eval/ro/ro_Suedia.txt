i, doar 2% din cetățeni ducându-se în mod regulat sau semi-regulat la un serviciu religios. Mai puțin de 24% din cetățenii Suediei cred în existența unei divinități, între 17 și 83% fiind clasați ca atei. Majoritatea populației religioase este creștină, de rit protestant, luteran (evanghelic). Această majoritate este organizată în jurul Bisericii Suedeze (Svenska Kyrkan). Există și un număr destul de important de protestanți de alte rituri (mai ales în Dalarna și Vasterbotten), grupați în jurul "Bisericilor Independente" (Frikyrkan). Mai există și o mică comunitate romano-catolică. În plus, imigranții din fostul spațiu sovietic și Serbia au dus la creșterea numărului de ortodocși, iar imigranți din Iran, Iraq și Bosnia-Herțegovina au dus la creșterea numărului de musulmani (astăzi între 100,000-150,000).
Oficial, peste 67,5% din cetățeni sunt înregistrați ca membri ai Bisericii Suedeze (în scădere cu aproximativ 1.2% anual). Acest lucru se întâmpla dintr-un motiv birocratic - până în 1996 copiii nou-născuți erau automat înscriși în biserică dacă unul dintre părinți era înscris în registrele acesteia. Mai mult, separarea legală între stat și biserică s-a produs de-abia în 2000, când statul a retras sprijinul oficial acordat Bisericii și a anulat obligația acesteia de a efectua recensăminte ale populației.
Libertatea religioasă a fost recunoscută din 1862, iar ateismul ca opțiune de gândire a fost adăugat explicit în textele legale în 1951. Societatea suedeză este una foarte laică, religia fiind privită ca un lucru privat, nu public. Nu se studiază cursuri de doctrină religioasă în școli, dar se predau cursuri de etică și morală, unde se discută atât valori laice cât și valori religioase, cât și istoria religiilor.


== Sărbători naționaleModificare ==
În Suedia, majoritatea sărbătorilor se serbează în ajun (de exemplu, festivitățile de Crăciun au loc pe 24 decembrie, ziua de 25 decembrie fiind mult mai liniștită). Pe lângă sărbătorile creștine tradiționale precum Crăciunul (Jul) și Paște (Påsk), sărbători importante sunt și Sf. Lucia (13 decembrie) ca și Valborg (30 aprilie). Tradițiile creștine sunt împletite cu cele păgâne, de exemplu, cu ocazia Valborg, comemorarea principală nu este a sfântului proto-creștin, ci a primăverii de-abia începute, sărbătoarea fiind bazată pe aprinderea de focuri uriașe în jurul cărora se strâng comunități întregi. Cea mai importantă sărbătoare rămâne solstițiul de vară (Midsommar), serbată în prima sâmbătă după 20 iunie sub forma unor foarte mari serbări câmpenești în jurul unor stâlpi tradiționali ornamentați (majstång). Alte sărbători civile importante sunt ziua regelui (care, pe durata domniei lui Carl XVI Gustaf coincide cu Valborg) și 1 Mai, când partidele de stânga (SAP și Vansterpartiet) și sindicatele organizează parade, mitinguri și festivități.
Sărbătoarea națională, 6 iunie (întronarea regelui Gustav Vasa în 1523) este puțin sărbătorită, fiind declarată zi liberă doar din 2005. Cu ocazia sărbătorilor naționale, toate instituțiile arborează steagul (în afara acestor zile, foarte puține instituții fac acest lucru), cetățenii fiind și ei încurajați să facă același lucru (o mare parte a cetățenilor arborează steaguri în curți și la ferestrele apartamentelor tot timpul anului).


== Sistem politicModificare ==
Suedia este o monarhie constituțională. Parlamentul este unicameral. Primul ministru și parlamentul (Riksdag) cu 349 membri sunt aleși pentru perioade de patru ani, prin vot direct și reprezentare proporțională.
Rege (din 1973) este Carl Gustaf al XVI-lea, care îndeplinește astăzi numai funcții ceremoniale, în calitate de Șef al Statului. Toate funcțiile politice ale regelui au fost transferate Purtătorului de Cuvânt al Parlamentului. Carl XVI Gustav al Suediei, al cărui nume complet este Carl Gustaf Folke Hubertus (născut pe 30 aprilie 1946), este fiul lui Gustav Adolf al Suediei (1906-1947) si al Sybillei de Saxe-Coburg-Gotha (1908-1972); este nepotul direct al Regelui Gustav VI Adolf al Suediei. Carl XVI Gustav al Suediei s-a căsătorit cu Silvia Sommerlath pe 19 iunie 1976, având trei copii:
Prințesa Victoria, Ducesa de Västergötland (n. 1977)
Prințul Carl Philip, Duce de Värmland (n. 1979)
Prințesa Madeleine, Ducesa de Hälsingland si Gästrikland (n. 1982).
Prințesa Victoria este moștenitoarea Coroanei Suedeze ca prim născut al Regelui Carl XVI Gustav.
Sistemul politic este unul parlamentar, cu reprezentare proporțională pe liste de partid. Timp de peste 50 de ani Partidul Social Democrat Suedez (Sveriges socialdemokratiska arbetareparti (Partidul Social Democrat al Lucrătorilor din Suedia), cunoscut popular ca Socialdemokraterna sau SAP) au dominat sistemul politic, guvernând în total timp de 47 de ani, cu numai 3 întreruperi (1976-1982, 1991-1994 și 2006-) din 1950 până astăzi.
Partidele de dreapta, la guvernare din 2006, sunt grupate într-o alianță (Allians för Sverige - "Alianța pentru Suedia") și sunt cunoscute popular ca "Partide burgheze" - Borgerliga partier, acest termen neavând în niciun fel conotații negative. Acestea sunt "Partidul Moderat" (Moderata samlingspartiet, pop. Moderaterna sau "m"), de orientare liberal-conservatoare; "Partidul Popular Liberal" (Folkpartiet liberalerna, pop. Folkpartiet sau fp), de orientare liberală cu elemente social-liberale; Partidul de Centru (Centerpartiet, sau c) de orientare centrist-agrară, cu elemente liberale și "Creștin-Democrații" (Kristdemocraterna sau kd).
Pe lângă SAP și Alianță, mai există două partide, Partidul Mediului - Verzii (Miljöpartiet de gröna, mp), de orientare ecologistă, respectiv Partidul de Stânga (Vänsterpartiet, v), fostul partid comunist, actualment democrat-socialist. Aceste două partide nu au fost niciodată în guvern, deși au sprijinit SAP cât timp aceștia au fost la guvernare.
Ziarele sunt în general partinice unei orientări politice - astfel, ziarele serioase (cunoscute ca "ziare de dimineață" precum Dagens Nyheter) sunt de dreapta, pe când tabloidele (sau "ziarele de seară" precum Aftonbladet) sunt predominant de stânga. Cum o mare parte din suedezi citesc zilnic câte un ziar din ambele categorii, majoritatea sunt expuși punctelor de vedere venind din ambele tabere.
Viziunea suedeză asupra statului implică tratamentul echitabil și egalitarist, cu servicii sociale puternice și universale în contextul unei economii puternice, bazate în cea mai mare parte pe piața liberă și capital privat, fără intervenția statului, dar taxată substanțial (pentru sprijinirea serviciilor sociale) a fost implementată mai ales între 1950 și 1960. Această viziune (folkhemmet - în traducere liberă "casa tuturor", numită uneori și modelul suedez) a fost preluată și de alte țări nordice, rămânând și astăzi o parte principală a politicii suedeze. Statul este conceput ca un sprijin pentru oameni în toate fazele vieții, fiind dator să asigure, în mod gratuit, tuturor servicii sociale cât mai bune, indiferent de venituri, sau clasă socială. În schimbul acestor servicii rezidenții plătesc taxe mari - care însă se întorc înapoi sub forma a diverse pachete de asistență socială (școlarizare, spitalizare, pensie, formare continuă, chirii subvenționate).
Alegerile sunt deosebit de importante pentru suedezi, participarea politică fiind considerată foarte importantă (peste 30% sunt membri în diverse partide și peste 80% sunt membri în diverse sindicate). La alegerile legislative și locale (organizate la fiecare 4 ani), peste 80% din alegători sunt prezenți la vot, foarte mulți participând anterior în organizarea campaniei electorale și în realizarea platformelor politice. Participarea la vot și dezbaterile civilizate sunt considerate de majoritatea cetățenilor ca fiind esențiale pentru democrație, încălcarea regulilor sau a civilizației discuțiilor fiind privită ca un gest puternic nedemocratic și reprobabil. Mai mult, viața politică nu se limitează numai la alegerile "mari" - în Suedia se organizează alegeri și la niveluri mai mici, precum alegeri bisericești (în fiecare parohie) sau alegeri universitare (în care profesorii și studenții votează pentru alegerea conducerii, senatului și consiliilor), în care participă tot cele 7 partide mari.


== BibliografieModificare ==
Institutul suedez, Date generale despre Suedia, martie 2000.


== Vezi șiModificare ==
Locuri din patrimoniul mondial UNESCO


== NoteModificare ==


== Legături externeModificare ==
 Materiale media legate de Suedia la Wikimedia Commons
Portalul de stat
Site-ul Monarhiei suedeze
Site dedicat Suediei
Energia regenerabila in Suedia