Școlile profesionale pregătesc elevi pentru a practica diferite meserii. Liceele sunt orientate academic și au criterii de admitere mai stricte, ele pregătind elevii pentru examenul de Abitur și pentru învățământul universitar. Absolvirea unei școli profesionale sau promovarea Abiturului califică un elev pentru admiterea în învățământul superior.
La nivel universitar, există două sectoare destul de separate și neinteroperabile: politehnicile, orientate profesional; și universitățile centrate pe cercetare. Educația este gratuită și cazarea este acoperită în mare măsură de către guvern prin subvenții pentru studenți. În țară funcționează 20 de universități și 30 de politehnici. Universitatea Helsinki se află pe locul 75 în clasamentul universităților pe 2010. World Economic Forum plasează învățământul universitar finlandez pe primul loc în lume. Circa 33% din locuitori au absolvit cursurile universitare, cifră similară cu celelalte țări nordice și mai mare decât majoritatea celorlalte țări membre ale OECD cu excepția Canadei (44%), Statelor Unite (38%) și Japoniei (37%). Ponderea studenților străini este de 3%, una dintre cele mai mici din OECD, iar la nivelul programelor avansate (masterat, doctorat etc.) ponderea este de 7,3%, tot sub media OECD de 16,5%.
Peste 30% din absolvenții învățământului superior sunt în domenii științifice. Îmbunătățirile forestiere, știința materialelor, științele mediului, rețelele neurale, fizica temperaturilor joase, cercetările neurologice, biotehnologia, tehnologia genetică și comunicațiile sunt toate exemple de domenii în care cercetătorii finlandezi au avut un impact important.
Finlanda are o lungă tradiție de educație a adulților, și până în anii 1980 un milion de finlandezi beneficiau de educație de diferite feluri în fiecare an. 40% dintre ei iau cursuri din motive profesionale. Educația adulților a apărut în mai multe forme, cum ar fi școli gimnaziale la seral, instituții civice și muncitorești, centre de studiu, centre de cursuri vocațîonale și licee populare. Centrele de studiu permit unor grupuri să urmeze planuri de studii alcătuite de ele, cu asistență educațională și financiară asigurată de stat. Liceele populare⁠(en) sunt o instituție specific nordică, apărută în Danemarca secolului al XIX-lea și s-au răspândit în toată regiunea. Adulții de toate vârstele pot sta acasă câteva săptămâni pentru a lua cursuri în domenii variate, de la meserii manuale până la economie.
Finlanda este deosebit de productivă în ce privește cercetarea științifică. În 2005, Finlanda se afla pe locul patru la numărul de publicații științifice pe cap de locuitor între țările OECD. În 2007, în Finlanda s-au depus 1.801 de patente.


=== Literatura ===
Limba finlandeză scrisă poate fi considerată ca apărând odată cu traducerea Noului Testament de către Mikael Agricola în timpul Reformei Protestante, dar au fost realizate foarte puține opere literare în finlandeză până în secolul al XIX-lea, când a început o perioadă de romantism național. Atunci, Elias Lönnrot a cules poezii populare finlandeze și kareliene și le-a publicat sub titlul Kalevala, epopeea națională⁠(en) finlandeză. A fost o epocă de înflorire a poeților și romancierilor de limba finlandeză, cum au fost Aleksis Kivi și Eino Leino. Numeroși scriitori ai epocii renașterii naționale au scris în suedeză, ca poetul național Johan Ludvig Runeberg⁠(en) și Zachris Topelius⁠(en).
După ce Finlanda și-a dobândit independența, a crescut numărul scriitorilor moderniști⁠(en), cei mai cunoscuți fiind Mika Waltari de limbă finlandeză și Edith Södergran⁠(en) de limbă suedeză. Frans Eemil Sillanpää a primit Premiul Nobel pentru Literatură în 1939. Al Doilea Război Mondial a dus la o revenire la interesele naționale în raport cu gândirea internaționalistă caracterizată de Väinö Linna. În afară de Kalevala și Waltari, Tove Jansson (scriitor de limbă suedeză) este cel mai tradus scriitor finlandez. Între scriitorii moderni de succes se numără Arto Paasilinna, Ilkka Remes⁠(en), Kari Hotakainen⁠(en), Sofi Oksanen și Jari Tervo⁠(en), iar cel mai bun roman al anului primește prestigiosul Premiu Finlandia⁠(en).


=== Arte vizuale ===

Finlandezii au adus contribuții majore în domeniul artizanatului și designului industrial. Cel mai cunoscut sculptor al Finlandei în secolul al XX-lea a fost Wäinö Aaltonen, celebru pentru busturile și sculpturile sale monumentale. Arhitectura finlandeză este celebră în lume. Printre cei mai mari arhitecți finlandezi de anvergură internațională ai secolului al XX-lea se numără Eliel Saarinen (proiectantul celebrei gări centrale din Helsinki și al multor altor lucrări publice) și fiul său Eero. Alvar Aalto, care a contribuit la introducerea funcționalismului⁠(en) în Finlanda, este cunoscut și pentru designul său de mobilă, textile și sticlărie.


=== Muzică ===


==== Muzica clasică ====
Mare parte din muzica clasică finlandeză este influențată de melodiile și versurile kareliene, cuprinse în Kalevala. Cultura kareliană este considerată cea mai pură expresie a credințelor și legendelor finice⁠(en), mai puțin influențată de influența germanică decât de muzica și dansul popular nordic⁠(en) care a înlocuit în mare parte tradiția kalevaică. Muzica populară finlandeză a trecut în deceniile recente printr-un proces de revigorare, revenind în prim-planul culturii populare.
Poporul Sami, trăitor în nordul Finlandei, Suediei și Norvegiei, este cunoscut în principal prin cântecele spirituale denumite Joik⁠(en). Același cuvânt este folosit uneori pentru a face referire la cântece lavlu⁠(en) sau vuelie.
Prima operă finlandeză a fost scrisă de compozitorul de origine germană Fredrik Pacius în 1852. Pacius a scris și muzica poemului Maamme/Vårt land (Țara noastră), imnul național al Finlandei. În anii 1890, naționalismul finlandez s-a răspândit în cultură, pornind de la Kalevala, și Jean Sibelius a devenit celebru pentru simfonia sa vocală Kullervo⁠(en). După aceea, el a primit fonduri pentru a studia cântăreții runo din Karelia și și-a continuat ascensiunea către titlul de cel mai de seamă muzician finlandez. În 1899, el a compus poemul simfonic Finlandia⁠(en), care a jucat un rol important în obținerea independenței de către Finlanda. El rămâne una dintre cele mai populare figuri naționale și un simbol al națiunii.
Astăzi, Finlanda are o scenă a muzicii clasice foarte animată, mulți dintre importanții compozitori finlandezi fiind încă în viață, cum ar fi Magnus Lindberg⁠(en), Kaija Saariaho⁠(en), Kalevi Aho⁠(en), Aulis Sallinen⁠(en) și Einojuhani Rautavaara⁠(en). Pe lângă ei, activează și numeroși mari dirijori, cum ar fi Esa-Pekka Salonen⁠(en), Osmo Vänskä⁠(en), Jukka-Pekka Saraste⁠(en) și Leif Segerstam⁠(en). Unii dintre muzicienii clasici cei mai cunoscuți pe plan mondial sunt Karita Mattila⁠(en), Soile Isokoski⁠(en), Pekka Kuusisto⁠(en), Olli Mustonen⁠(en) și Linda Lampenius⁠(en).


==== Muzica modernă ====

La începutul anilor 1960, a apărut primul val important de formații rock finlandeze, cântând rock instrumental⁠(en) inspirat de formații ca The Shadows⁠(en). Pe la 1964, Beatlemania⁠(en) a ajuns și în Finlanda, declanșând un nou ciclu de dezvoltare a scenei rock locale. Spre sfârșitul anilor 1960 și în anii 1970, muzicienii rock finlandezi au scris din ce în ce mai mult piesele lor în loc de a traduce în finlandeză hiturile internaționale. În acest din urmă deceniu, au căpătat anvergură formații de rock progresiv ca Tasavallan Presidentti⁠(en) și Wigwam⁠(en), care au devenit cunoscute și în afara țării, dar care nu au cunoscut succesul comercial decât în Finlanda. Aceeași soartă a avut-o și formația de rock and roll Hurriganes⁠(en). Scena punk finlandeză a produs în anii 1980 câteva nume cunoscute, cum ar fi Terveet Kädet⁠(en). Hanoi Rocks⁠(en) a activat în domeniul glam rockului în același deceniu, ei constituind sursa de inspirație a formației americane de hard rock Guns N' Roses.
În ultimele decenii, numeroase formații finlandeze de metal au devenit celebre în toată lumea, cele mai celebre fiind HIM și Nightwish (de la care a plecat vocalista Tarja Turunen lansată într-o carieră solo). Albumul formației HIM din 2005, intitulat Dark Light, a obținut discul de aur în Statele Unite. Apocalyptica este o altă formație finlandeză celebră în toată lumea, remarcabilă pentru amestecul dintre muzică clasică la instrumente cu corzi și heavy metalul clasic.
După ce formația finlandeză de hard rock/heavy metal Lordi a câștigat Concursul Muzical Eurovision din 2006, Finlanda a găzduit competiția în anul următor.


=== Cinema ===
În industria cinematografică, regizori cunoscuți sunt Aki Kaurismäki⁠(en), Mauritz Stiller⁠(en), Spede Pasanen⁠(en) și regizorul și producătorul de la Hollywood Renny Harlin. Circa douăsprezece filme de lung metraj se realizează anual.


=== Media și comunicații ===

Mulțumită accentului pus pe transparență și pe egalitatea în drepturi, presa Finlandei este considerată cea mai liberă din lume.
Astăzi, funcționează circa 200 de ziare, 320 de reviste populare, 2.100 de reviste profesionale, 67 de posturi comerciale de radio, trei canale digitale de radio și șase posturi publice de radio, din care unul emite printr-o rețea de stații locale.
În fiecare an, apar circa 12.000 de titluri de carte și se vând 12 milioane de discuri.
Sanoma publică ziarul Helsingin Sanomat⁠(en) (cu un tiraj de 412.000 de exemplare, el fiind cel mai mare ziar din țară), tabloidul⁠(en) Ilta-Sanomat, revista comercială Taloussanomat⁠(en) și postul de televiziune Nelonen⁠(en). Celălalt mare trust de presă, Alma Media⁠(en) publică peste treizeci de reviste, inclusiv ziarul Aamulehti⁠(en), tabloidul Iltalehti⁠(en) și ziarul comercial Kauppalehti⁠(en). Pe plan mondial, finlandezii, alături de alte popoare nordice și de japonezi, petrec cel mai mult timp citind ziare.
YLE, postul național de televiziune, operează cinci posturi TV și treisprezece de radio în ambele limbi naționale. YLE este finanțat printr-o taxă TV obligatorie și prin taxe plătite de difuzorii locali. Toate posturile de televiziune se emit digital, atât prin semnal terestru cât și prin cablu. Postul comercial de televiziune MTV3 și postul comercial de radio Radio Nova⁠(en) sunt deținute de Nordic Broadcasting (Bonnier⁠(en) și Proventus Industrier).
Circa 79% din populație folosește Internetul. Finlanda avea circa 1,52 de milioane de conexiuni la Internet de mare viteză la sfârșitul lui iunie 2007 sau circa 287 la 1.000 de locuitori. Toate școlile și bibliotecile publice finlandeze au conexiui la Internet și calculatoare, și majoritatea locuitorilor dețin un telefon mobil. Serviciile cu valoare adăugată⁠(en) sunt rare. În octombrie 2009, Ministerul Transportului și Comunicațiilor din Finlanda s-a angajat să asigure că orice persoană din Finlanda să poată avea acces la Internet cu o viteză minimă de un megabit pe secundă până în iulie 2010.


=== Bucătăria ===

Bucătăria finlandeză este notabilă pentru combinarea în general a felurilor de mâncare țărănești tradiționale cu haute cuisine în stil contemporan de gătit. Peștele și carnea joacă un rol prominent în mâncarea finlandeză tradițională din vestul țării, în vreme ce în est mâncarea conține adesea legume și ciuperci. Refugiații din Karelia invadată de Rusia au contribuit cu felurile lor de mâncare specifică la bucătăria est-finlandeză.
Alimentele finlandeze utilizează adesea produse din cereale integrale⁠(en) (secară, orz, ovăz) și fructe de pădure (afine, merișoare, zmeură și verigar⁠(en)). Laptele și lactatele sunt utilizate adesea ca alimente, băuturi sau ingrediente. Diferite rădăcinoase sunt folosite în bucătăria tradițională, dar au fost înlocuite în mare parte cu cartoful după introducerea lui în secolul al XVIII-lea.
Conform statisticilor, consumul de carne roșie a crescut, dar finlandezii încă consumă mai puțină carne de vită și mai mult pește și carne de pasăre decât alte popoare, în special din cauza prețurilor mari la carne.


=== Sărbători legale ===
Toate sărbătorile legale din Finlanda sunt stabilite prin lege. Există sărbători legale creștine, inclusiv Crăciunul, Boboteaza, Paștele, Înălțarea, Rusaliile și Sărbătoarea Tuturor Sfinților, iar sărbătorile seculare sunt Ziua Muncii, Ziua Independenței, Anul Nou și Sânzienele. Crăciunul este cel mai fastuos sărbătorit, și cel puțin zilele de 24 și 26 decembrie sunt de obicei libere.


=== Sport ===

În Finlanda sunt populare mai multe tipuri de întreceri sportive. Pesäpallo, un joc asemănător cu baseballul, este sportul național al Finlandei, deși cele mai populare sporturi după numărul de spectatori sunt hocheiul pe gheață, atletismul, schiul fond, săriturile cu schiurile și Formula 1..
Finlanda este cea mai performantă țară în istoria olimpică după medalii pe cap de locuitor și medalii de aur pe cap de locuitor. Finlanda a participat pentru prima oară la Jocurile Olimpice în 1908, când încă avea statut de Mare Ducat autonom în cadrul Imperiului Rus. La Olimpiada din 1912⁠(en), așa-numitul Finlandez Zburător⁠(en) Hannes Kolehmainen⁠(en) a obținut trei medalii de aur.
Finlanda a devenit una dintre cele mai de succes țări la Jocurile Olimpice până la începutul celui de al Doilea Război Mondial. La Jocurile Olimpice de Vară 1924⁠(en), Finlanda, țară cu doar 3,2 milioane de locuitori, a obținut al doilea loc la medalii. În anii 1920 și 1930, alergătorii finlandezi de cursă lungă au dominat Olimpiadele, Paavo Nurmi câștigând în total nouă medalii de aur între 1920 și 1928 și stabilind 22 de recorduri mondiale între 1921 și 1931. Nurmi este adesea considerat a fi cel mai mare sportiv finlandez și unul dintre cei mai mari atleți ai tuturor timpurilor.
Timp de peste un secol, sportivii și sportivele finlandeze au excelat la aruncarea suliței. Proba a adus Finlandei nouă medalii olimpice de aur, cinci titluri mondiale, cinci titluri europene și 24 de recorduri mondiale.
Pe lângă Kolehmainen și Nurmi, printre alți sportivi celebri și titrați ai Finlandei se numără fondiștii Ville Ritola⁠(en) și Lasse Virén⁠(en); săritorii cu schiurile Matti Nykänen⁠(en) și Janne Ahonen; schiorii fondiști Veikko Hakulinen⁠(en), Eero Mäntyranta⁠(en), Marja-Liisa Kirvesniemi⁠(en) și Mika Myllylä⁠(en); canotorul Pertti Karppinen⁠(en); gimnastul Heikki Savolainen (gimnast)⁠(en); hocheiștii pe gheață Jari Kurri⁠(en), Teemu Selänne⁠(en) și Saku Koivu⁠(en); fotbaliștii Jari Litmanen și Sami Hyypiä; schiorii alpini Kalle Palander⁠(en) și Tanja Poutiainen⁠(en); piloții de formula 1 Keke Rosberg, Mika Häkkinen și Kimi Räikkönen; piloții de raliuri cvadruplu-campioni mondiali Juha Kankkunen și Tommi Mäkinen, pilotul dublu campion mondial Marcus Gronholm, de 13 ori campionul mondial de Enduro⁠(en) Juha Salminen⁠(en), septuplul campion mondial Kari Tiainen⁠(en), și cvintuplii campioni Mika Ahola⁠(en) și Samuli Aro⁠(en).
Olimpiada de Vară din 1952⁠(en) a avut loc la Helsinki. Alte competiții sportive importante desfășurate în Finlanda au fost Campionatul Mondial de Atletism din 1983⁠(en) și cel din 2005⁠(en).
Alte sporturi practicate de finlandezi în scop recreativ sunt floorballul⁠(en), Nordic walking⁠(en), joggingul, ciclismul, schiul și fotbalul. Acesta din urmă este cel mai practicat sport de echipă după numărul de jucători legitimați, popularitatea sa fiind în permanentă creștere.


=== Patrimoniu mondial ===
Pe lista patrimoniului mondial UNESCO sunt înscrise următoarele obiective din Finlanda:
Vechiul oraș Rauma (1991)
Cetatea Suomenlinna (1991)
Biserica din Petäjävesi (1994)
Fabrica veche de carton de la Verla (1996)
Situl funerar din epoca de bronz de la Sammallahdenmäki (1999)
Arhipelagul Kvarken (2000, 2006)
Arcul geodezic Struve (pe teritoriul Finlandei) (2005)


== Vezi și ==
Literatură finlandeză
Alvar Aalto
Jean Sibelius
Carl Gustaf Emil Mannerheim
Aleksis Kivi
Locuri din patrimoniul mondial UNESCO


== Note explicative ==


== Note bibliografice ==


== Legături externe ==

Portalul administrației finlandeze
Biroul de turism al Finlandei
Finland Travel Community
Site dedicat Finlandei
Grădina Zoologică Ranua din Laponia
Centrul Științific Tietomaa - Oulu
Ziua Națională a Finlandei, 6 decembrie 2009, Amos News
Finlanda – tara lui „A fost odata...”, 10 iunie 2008, Andrada Fiscutean, Descoperă
Suomi - o Tara de padure si de apa, 11 aprilie 2007, Lucian Vasilescu, Descoperă
Alexandru RUȘI: Internet mon amour: Secretul finlandezilor!, 16 martie 2011, Alexandru Ruși, Amos News
Orașe
Portalul oficial al orașului Jyvaskyla
Helsinki Portalul oficial al orașului Helsinki
Portalul oficial al orașului Tampere
Portalul oficial al orașului Muurame
Portalul oficial al orașului Korphilati
Portalul oficial al orașului Jamsa
Portalul oficial al orașului Rovaniemi