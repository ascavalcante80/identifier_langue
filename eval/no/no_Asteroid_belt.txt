afne. Den 22. mai oppdaget den engelske astronomen Norman Robert Pogson asteroiden 42 Isis. Isis er en egyptisk gudinne, men han valgte navnet som en hyllest til sin datter Isis Pogson.

I 1857 kom antallet kjente asteroider opp i 51. Den 15. april oppdaget Pogson 43 Ariadne, oppkalt etter sagnet om Ariadne og labyrinten på Kreta. Den 27. mai oppdaget Goldschmidt 44 Nysa, oppkalt etter det mytiske landet Nysa i gresk mytologi. Den 27. juni oppdaget han 45 Eugenia, oppkalt etter Eugénie de Montijo og den første asteroiden til å få navn fra et levende menneske. Pogson oppdaget 46 Hestia den 16. august. Den er oppkalt etter hjertets gudinne Hestia. Den 15. september oppdaget Luther asteroiden 47 Aglaja, oppkalt etter gratien Aglaia. 56 Melete ble oppdaget av Goldschmidt 9. september og oppkalt etter Melete, musen for ettertanke og meditasjon. Den 19. september oppdaget Goldschmidt to asteroider. 48 Doris ble oppkalt etter okeaniden Doris, mens 49 Pales er oppkalt etter hyrdenes gudinne Pales. 50 Virginia ble oppdaget 4. oktober av Ferguson og er oppkalt etter den romerske plebeierpiken Verginia.
Ytterligere fem asteroider ble oppdaget i 1858. Den 22. januar ble 51 Nemausa oppdaget av den franske astronomen A. Laurent og oppkalt etter den keltiske guden Deus Nemausus, som var skytsgud av Nîmes i den romerske perioden. 52 Europa ble oppdaget av Goldschmidt 4. februar. Den er oppkalt etter gudinnen Europa og deler navn med Jupiters måne Europa. Den 4. april oppdaget Luther 53 Kalypso, oppkalt etter havnymfen Kalypso. Den deler navn med Saturns måne Calypso. Den 10. september ble det oppdaget to asteroider. Goldschmidt oppdaget 54 Alexandra, oppkalt etter den tyske oppdageren Alexander von Humboldt, mens 55 Pandora ble oppdaget av den amerikanske astronomen George Mary Searle, og gitt navn etter Pandora i gresk mytologi. Den 22. september 1859 ble 57 Mnemosyne oppdaget av Luther. Den er oppkalt etter titankvinnen Mnemosyne. I 1860 kom antallet kjente asteroider opp i 62. Den 24. mars oppdaget Luther 58 Concordia, oppkalt etter Concordia, den romerske gudinnen for harmoni. 59 Elpis ble oppdaget 12. september av Chacornac, og er oppkalt etter Elpis, personifiseringen av håp. Den 9. september ble 61 Danaë oppdaget av Goldschmidt og oppkalt etter Danaë, som var mor til Zevs. Den 14. september ble det oppdaget to asteroider. 60 Echo ble oppdaget av Ferguson og gitt navn etter nymfen Ekho, mens 62 Erato ble oppdaget av de to tyske astronomene Otto Lesser og Wilhelm Julius Foerster, og gitt navn etter Erato som var musen for lyrikk.


=== Videre oppdagelser ===
Den 11. juli 1868 var hundre asteroider oppdaget, den 27. juli 1879 var tallet kommet opp i 200, og den 3. oktober 1890 var det kjent 300 asteroider. Innføringen av astrofotografiet av Max Wolf i 1891 akselererte oppdagelsesfrekvensen ytterligere. 400 asteroider var kjent 15. mars 1891, 500 den 16. januar 1903 og 600 den 14. januar 1906. Totalt var 1 000 asteroider oppdaget innen 1921, 10 000 innen 1981, 100 000 innen 2000 og 200 000 innen 2007. Den 20. mars 2013 var det kjent 589 441 asteroider i hovedbeltet og 604 940 i hele solsystemet. Moderne systemer for undersøkelser av asteroider bruker automatiske metoder for å lokalisere nye småplaneter.


=== Romsonder ===

Den første romsonden som krysset asteroidebeltet var Pioneer 10, som gikk inn i regionen 16. juli 1972. På denne tiden var det bekymring for at bitene i beltet skulle skade sonden, men siden den gang har elleve jordbaserte sonder passert uten ulykker. Pioneer 11, Voyager 1 og 2 og Ulysses passerte gjennom beltet uten å fotografere noen asteroider. Galileo fotograferte asteroiden 951 Gaspra i 1991 og 243 Ida i 1993, NEAR fotograferte 253 Mathilde i 1997, Cassini fotograferte 2685 Masursky i 2000, Stardust fotograferte 5535 Annefrank i 2002, New Horizons fotograferte 132524 APL i 2006 og Rosetta fotograferte 2867 Šteins i 2008. Dawn gikk i bane rundt Vesta fra 2011 til 2012, og har gått i bane rundt Ceres fra 2015. På grunn av den lave materialtettheten i beltet er sannsynligheten for at en sonde skal kollidere med en asteroide nå anslått til mindre enn én til én milliard.
De fleste romfartøyene beskrevet ovenfor har fotografert asteroider etter kortvarige forbiflyvninger.
Den første asteroiden som ble besøkt og utforsket på nært hold av en romsonde, var 951 Gaspra i 1991. På sin vei mot Jupiter foretok sonden Galileo en nærpassering den 29. oktober 1991. Sonden fortsatte til 243 Ida, som ble besøkt den 28. august 1993. De er begge S-type asteroider, og nærpasseringene ga ny innsikt i S-type asteroidenes sammensetning. Galileo oppdaget også den lille satellitten Daktyl rundt 243 Ida. Dette var den første kjente asteroidemånen. Den neste var Petit-Prince, som ble oppdaget i bane rundt 45 Eugenia den 1. november 1998.
To såkalte nærjordsasteroider utenfor asteroidebeltet har også blitt besøkt av romsonder. NASA skjøt opp sonden NEAR Shoemaker den 17. februar 1996. Etter å ha fotografert hovedbelteasteroiden 253 Mathilde i 1997, fortsatte den videre til nærjordsasteroiden (433) Eros og gikk inn i en bane rundt denne den 14. februar 2000. Den 12. februar 2001 foretok sonden en kontrollert landing på (433) Eros. NASA hadde kontakt med sonden frem til 28. februar 2001.
Hayabusa (japansk: はやぶさ, «vandrefalken») ble skutt opp 9. mai 2003 og var fremme ved nærjordsasteroiden 25143 Itokawa 12. september 2005. Hayabusa studerte asteroidens form, kretsløp, topografi, farve, sammensetning, tetthet og historie. Sonden tok prøver av asteroiden ved å skyte ut en liten kule som virvlet opp støv og partikler, samle materialet i et rør og returnere til jorden, hvor den landet i Australia 13. juni 2010.
Romsonden Dawn ble skutt opp 27. september 2007 og ankom 4 Vesta 16. juli 2011. 5. september 2012 forlot den banen rundt 4 Vesta, og fortsatte mot Ceres, hvor den ankom 6. mars 2015. Dersom sonden fortsatt er i drift etter utforskningen av Ceres, vil det være mulig å utvide oppdraget med ytterligere utforskning, muligvis av Pallas.


== Noter ==


== Referanser ==
^ Krasinskij, s. 98–195
^ a b Pitjeva, s. 176
^ a b c Yeomans
^ a b Stern2006
^ Harper2010
^ DeForest
^ Cunningham, s. 3
^ a b c Hilton
^ Humboldt, s. 44
^ Mann, s. s176
^ Alexander, s. 191
^ a b Hughes, A Brief History of Asteroid Spotting
^ a b c Petit, s. 338–347
^ Masetti
^ Watanabe
^ Edgar, s. 769–772
^ Scott
^ Taylor, s. 34–52
^ Kelly
^ Clark, s. 585
^ Gaffey, s. 468
^ Keil, s. 887–903
^ Baragiola, s. 7709
^ Chapman, s. 33–75
^ Kracher
^ Stiles
^ Alfvén
^ a b Spratt, s. 123–31
^ Lecar, s. 1115–18
^ Berardelli
^ Lakdawalla
^ Tedesco, s. 2070–82
^ a b Williams
^ a b Wiegert, s. 1609–14
^ Clark, s. 225–226
^ Margot, s. 1939–42
^ a b Lang
^ Mueller, s. 627
^ a b Duffard, s. 1–13
^ a b Than
^ Low, s. L19–L22
^ Jewitt
^ Fernie, s. 398
^ Liou, s. 375–77
^ McBride, s. 513–20
^ Ferras-Mello, s. 175–188
^ Klacka, s. 47–52
^ Backman
^ a b Reach, s. 289–99
^ Kingsley2003
^ NASA
^ a b Breakup
^ Hughes, Finding Asteroids In Space
^ Lemaitre, s. 135–44
^ Love, s. 2236–42
^ Martel
^ Drake, s. 501–513
^ Carvano, s. 173–189
^ Dymock, s. 24
^ Nesvorný, Icarus, s. 296–311
^ McKee2006
^ Nesvorný, Science, s. 1490
^ Nesvorný, s. 486–97
^ Wm. Robert Johnston (7. september 2015). «Asteroids with Satellites». Johnston's Archive. Besøkt 9. september 2015. 
^ a b Space Physics Center: A Journey to the Beginning of the Solar System http://www-ssc.igpp.ucla.edu/dawn/background.html, 2005, oppdatert 17. mars 2008 (arkivert utgave, 21. april 2010), besøkt 2. juli 2014
^ a b Dawn
^ a b Hoskin
^ Titius–Bodes lov
^ a b Alan Boss (oktober 2006). «Ask Astro». Astronomy, 30 (10), s. 70. 
^ Carroll 2006
^ «The HARPS search for southern extra-solar planets». 23. august 2010. Besøkt 24. august 2010.  Section 8.2: "Extrasolar Titius-Bode-like laws?"
^ Lara
^ Boivard
^ Elkins-Tanton 2006, 2010:10
^ a b Cooper, s. 60–61
^ Pogge
^ Staff, Astronomical Serendipity
^ Moore, s. 156
^ Manley
^ a b Minor Planet Center
^ a b Johnstonsarchive
^ Barucci, s. 67–78
^ Staff, Dawn Mission Home Page


== Litteratur ==


=== Trykt litteratur ===


=== Nettutgivelser ===


== Eksterne lenker ==
«Asteroid Discovery from 1980 to 2010» (engelsk). YouTube. 
Arnett, William A. (26. februar 2006). «Asteroids» (engelsk). The Nine Planets. 
«Asteroids Page» (engelsk). NASA's Solar System Exploration. 
Cain, Fraser. «The Asteroid Belt» (engelsk). Universe Today. 
«Main Asteroid Belt» (engelsk). Sol Company. 
Munsell, Kirk (16. september 2005). «Asteroids: Overview» (engelsk). NASA's Solar System Exploration. 
Staff (31. oktober 2006). «Asteroids» (engelsk). NASA. 
Staff (2007). «Space Topics: Asteroids and Comets» (engelsk). The Planetary Society. 
Dawn, offisielt nettsted for prosjektet romsonde til asteroider (engelsk)