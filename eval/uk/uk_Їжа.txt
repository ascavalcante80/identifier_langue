живання певних продуктів, пости, правила приготування їжі тощо.
Більшість релігій та філософій говорять про «духовну їжу» у її найважливішому значенні у вдосконаленні особистості, її гармонійного розвитку. Це поняття відомо під різними термінами в традиційних релігіях різних народів: прана в індуїзмі та буддизмі, ци в китайській філософії, амброзія в античній релігії тощо.
Старозавітна біблійна дієтетика ділить їжу на дозволену (кошерну) та недозволену (трефну).
Єврейські і мусульманські закони харчування вимагають видалення крові зі свіжого м'яса убитих тварин.


== Національні кухні ==
Культура споживання їжі відіграє важливу роль у міжетнічній взаємодії, оскільки різні етнічні групи мають різне уявлення про їжу.


=== Українська кухня ===

З давніх-давен українські страви відомі своєю різноманітністю та високими смаковими якостями. Вони створювались не тільки різноманітністю використовуваних продуктів, а й всіляким їх комбінуванням і застосуванням різних способів кулінарної обробки. Наприклад, до складу українського й київського борщів входить до 20 найменувань продуктів, селянського, полтавського та зеленого українського — до 18, чернігівського — 16, борщу з карасями — 17 і тд. Під час приготування борщів застосовують не лише процес варіння, а й підсмажування, тушкування. Продукти ряду м'ясних і рибних страв також проходять комбіновану теплову обробку.
Багато страв української кухні готують у фаршированому або шпигованому виді. Особливо смачні й корисні комбіновані страви з м'яса та овочів — голубці з м'ясом, крученики волинські, яловиччина шпигована з буряками і ін.
Багата українська народна кухня стравами й різноманітними виробами з борошна. Найпоширенішими такми стравами є вареники, галушки, млинці, гречаники тощо.
Значну кількість страв готують з молока й сиру — супи, бабки, сирники, млинчики з сиром і тд.
Найбільш відмітною рисою технології української кухні є комбінована теплова обробка продуктів. Вона полягає в тому, що сирий продукт тваринного або рослинного походження спочатку піддається легкому обсмажуванню і відносно швидкому пасеруванню, і тільки після цього — більш тривалій тепловій обробці — варінню, запіканню або тушкуванню. З цими особливостями приготування українських страв здавна пов'язані й особливості українського посуду — казанки для варіння, сковороди для смаження — глибокі і напівглибокі, невисокий глиняний посуд для подальшого напівтушкування — різного роду глечики, миски, чашки, макітри.
З технологічних прийомів готування їжі звертають на себе увагу шинкування, січення і інші способи подрібнення їжі, зокрема м'яса. Звідси наявність в українській кухні різних рулетів (завиванців), фаршированих блюд, запіканок, кручеників з м'ясним фаршем і «січеників».


=== Російська кухня ===

В російській кухні, що стосується м'яса і молока, то ці продукти вживали порівняно рідко, причому обробка їх не вирізнялася складністю.
Незмінне значення в російській кухні зберігали перші рідкі страви, звані з кінця XVIII ст. супами: щі, затірухи, юшки, розсольники, ботвіньї, окрошки, а у меншій мірі, ніж супи, зберігали своє первинне значення на столі рибні блюда. Друге за поширеністю блюдо після щі — каша.
У Печорському і Пермському краю рибу квасили (кисла риба), а в Західному Сибіру їли строганину — морожену сиру рибу.


== Маркування товарних харчових продуктів. Інші вимоги. Асортиментна фальсифікація ==
В сучасних умовах виробництва та реалізації товарної продукції споживач повинен отримати максимально повну інформацію про товар лише розглянувши упаковку та етикетку товару, а також повинен вміти ідентифікувати харчові продукти, виявляти відповідності до вимог їхніх характеристик, указаних при маркуванні, у супровідних документах чи в інших засобах інформації.
В Україні відсутні чіткі єдині вимоги до інформації (маркування) ідентифікації продукції,тому більшість країн у світі не визнають українську систему регулювання безпечності харчових продуктів, оскільки вона станом на 2011 рік все ще не відповідає вимогам СОТ.
За даними Державної інспекції України з питань захисту прав споживачів, в Україні близько 80% харчової продукції фальсифіковано за одним або кількома показниками. Найпоширенішим способом підробки є асортиментна фальсифікація, яка здійснюється шляхом повної або часткової заміни харчового продукту його замінником іншого виду або найменування із збереженням подібності однієї або кількох його характерних ознак. Суть її полягає в частковій заміні водою чи додаванні до харчового продукту низькоякісного замінника та повна заміна натурального продукту імітатором; заміна вершкового масла на маргарин в тортах та тістечках, що забороняється законодавством, додавання до борошна та крохмалю крейди, гіпсу, вапна, золи, до молока — крейди і соди. Має місце заміна продукту вищого ґатунку більш низьким. Поширеними способами фальсифікації є використання добавок, які імітують покращення якості, а також пересортування, кількісна фальсифікація (недоваження або недомірювання).
Використовувані замінники бувають харчовими (дешевші, меншої цінності харчові продукти, але подібні до натуральних за однією або кількома ознаками) і нехарчовими.
Розповсюдженою є фальсифікація продуктів на основі рослинних жирів (шоколад, оливкова, горіхова, гарбузова олії, ароматичні олії та інші), при цьому фальсифікація вершкового масла і продуктів переробки коров'ячого молока (вершки, сметана, сир, згущене і сухе молоко, морозиво та інші продукти) набуває глобальних масштабів. Склад спредів може не відповідати нормативній документації за вмістом молочного жиру, оскільки спреди фальсифікують додаванням більшої кількості рослинних жирів.
Найбільш достовірними показниками, що характеризують якість масложирової продукції, є склад стеринової фракції, жирно-кислотний і тригліцеридний склад.
Основними суб'єктами здійснення права на захист прав споживачів в Україні є:
Органи місцевого самоврядування;
Державна інспекція України з питань захисту прав споживачів;
Державний комітет стандартизації, метрології та сертифікації і його територіальні органи;
Громадські об’єднання з питань захисту прав споживачів;
Верховний Суд України та інші суди загальної юрисдикції.
В Україні діють державні стандарти України (ДСТУ), міждержавні стандарти (ГОСТи) та технічні умови України (ТУУ). Основна кількість цих прийнятих в Україні стандартів — це нормативи на харчову продукцію. Великий обсяг харчових продуктів з використанням інноваційних технологій та оригінальних рецептур виготовляють за технічними умовами України (ТУУ), які порівняно з ДСТУ мають обмежену сферу застосування. Право власності на ТУУ належить суб'єктам господарювання. Більшість виготовленої продукції за ТУУ не відповідає законодавчо закріпленим вимогам до якісних показників продукції — через певний час, після внесення змін до законів та стандартів, власник вчасно не виправляє ТУУ, і, як результат, вони втрачають узгодженість з окремими чинними нормами та правилами. Врезультаті, трапляється так, що на один і той же вид товарів приймають крім стандартів ще й десятки чи сотні ТУУ (на ковбаси та ковбасні вироби розроблено близько 1000 ТУУ, на м'ясні консерви – 200, м'ясні напівфабрикати – більше 300, пельмені – 160, ікру лососевих риб – 50, на сири тверді – понад 350, кефіри, йогурти, масло вершкове та сметану – по 40-60, молоко – більше 120 і т.д.)
Міжнародна нормативна база за основними групами харчових продуктів та продукції їх переробки: молоко, м'ясо, риба та морепродукти, зерно, овочі, фрукти щодо перевірки та контролю безпечності та якості продовольства включає в себе міжнародні стандарти ISO, нормативи EN.


=== Гарантована безпечність та якість виробленої продукції ===
Широко розповсюдженою у світовій практиці моделлю управління безпечністю харчових продуктів є система, яка заснована на принципах HACCP. У багатьох країнах світу на основі цих принципів розроблено відповідні національні стандарти, що містять вимоги до систем безпеки харчових продуктів. Впровадження систем HACCP є обов'язковим для всіх підприємств харчової промисловості в країнах Європейського союзу, США та Канади.
Найвідоміші у країнах ЄС стандарти на харчові продукти:
В Україні згідно з вимогами IFS з постачальниками працюють торговельні мережі Метро та Real. Понад 80 тис. виробників із 80 країн світу, в т. ч. з України, мають сертифікат GlobalGAP.
Згідно з вимогами СОТ, абсолютно всі стандарти є добровільними до виконання і засновані на документі Codex Alimentarius як на мінімальному комплексі вимог, що передбачає можливість їх розширення та деталізації. Право ж вибору стандартів (одного чи декількох), відповідно до яких сертифікується система безпечності, залишається за виробником харчових продуктів залежно від регіону реалізації продукції, специфічності стандарту, вимог законодавства й споживачів, економічного ефекту, витрат на розробку, впровадження, сертифікацію та підтвердження й сприяє зростанню комерційних вигод за рахунок створення конкурентних переваг товару.
Ігнорування європейських і міжнародних вимог у сфері безпечності товарів може стати нездоланним технічним бар'єром для їхнього експорту.


== Видатки на їжу ==
В Україні, на продукти харчування витрачається майже 80% сукупного доходу сім'ї, в той час як в країнах Європи – 15%, Польщі – 30%, а в США – 10%. (за іншими даними: у США — 11 %). У Канаді цей показник становить 12%, Великій Британії, Нідерландах — 14, Люксембурзі та Австралії — 16 %. У 2009 р. одним жителем України на споживання в середньому витрачено 65 % сукупних витрат сім’ї.
Лише в окремих державах ситуація подібна до нашої: в Гондурасі на харчування витрачається 41 % середнього доходу, у Венесуелі — 42, Шрі-Ланці — 44, на Філіппінах — 51, в Індії — 53 і Судані — 63 %.
Відповідно до існуючих міжнародних норм, країни де більше половини доходу витрачається на продукти харчування віднесені до числа «бідних».
Хліб і картопля є товарами нижчої споживчої цінності, тобто такими товарами, споживання яких зростає зі зменшенням доходів. В економічній теорії значне споживання хліба та картоплі свідчить про те, що у людей немає грошей купувати якісніші продукти харчування.


== Продовольчий кошик ==
Продовольча безпека провідними країнами світу розглядається як важлива умова внутрішньої соціальної й політичної стабільності та її зовнішньої економічної незалежності. Такий підхід забезпечує стабілізацію виробництва продовольчих товарів і сприяє їх споживанню населенням згідно з науково обґрунтованими нормами:

У наборі продуктів українців переважають і значно перевищують раціональну норму картопля, хліб і хлібопродукти. Порушення раціону харчування значною мірою активізує ряд захворювань, особливо системи кровообігу.
Середня енергетична цінність продуктів добового раціону на людину в розвинутих країнах є вищою, ніж в Україні. Якщо у США цей показник дорівнює 3800 ккал, а у Канаді — 3590, то у Польщі — 3400, Росії — 3054 ккал, а в Україні — всього 2910 ккал, що зумовлено більш високим споживанням хлібобулочних продуктів і картоплі замість споживання інших складових продовольчого кошика — м’ясних і молочних продуктів.
За загальною калорійністю раціон громадян США у середньому перевищує аналогічний показник в Україні на 43 %, а за споживанням продуктів тваринного походження — майже в 2,5 раза.
У 10 млн українців енергетична цінність харчування нижча 2100 ккал, що, за визначенням спеціалістів ВОЗ, є порогом бідності. За дослідженнями світового банку третина громадян України (це майже 16 мільйонів) перебуває за межею бідності.
За даними Державного комітету статистики України в розрахунку на душу населення енергетична цінність добового раціону у 2010 році по країні становила 2993 ккал, що на 8,3% нижче фізіологічної норми споживання (3200 ккал), у тому числі рослинного походження — 2124 ккал і тваринного — 809 ккал.
Крім того, у населення України спостерігається так званий «прихований голод» за рахунок дефіциту в харчовому раціоні мікронутрієнтів: вітамінів, особливо антиоксидантного ряду (А, Е, С), макро- і мікроелементів (йоду, заліза, кальцію, фтору, селену).
Тривала відсутність у раціоні будь-якої групи продуктів призводить до порушення обміну речовин і діяльності різних органів і систем.


== Найдорожчі наїдки ==

Найдорожчий у світі горіх — макадамія. Колись вона була основним продуктом харчування австралійських аборигенів. Через складності з розведенням і збиранням делікатесу його виробляють не більше 40 тонн на рік. Вартість одного кілограма макадамії перевищує $30 американських доларів.
Найдорожче у світі м'ясо — японська мармурова яловичина. 200 грамів філе коштує в Європі понад $100 американських доларів. Деякі, особливо ніжні шматочки продають і за тисячу.
Найдорожча пряність у світі — шафран. Це приймочки шафрану посівного (Crocus sativus) родини півнинкових (Iridaceae). Для отримання 0,5 кг прянощів потрібно 225000 тичинок. Один кілограм справжнього шафрану коштує близько 6 тисяч американських доларів.
Найдорожчий гриб у світі — білий трюфель. На нього немає точної ціни, тому що кожен великий гриб продається з аукціону. У 2007 році три гонконгських магнати навскладки придбали 750 г гриба за 209 тисяч американських доларів.
Найдорожча ікра у світі — «Алмас», ікра білуги-альбіноса, що експортується з Ірану. 100 г ікри, упакованої у бляшанку з чистого золота, обійдуться покупцеві приблизно в 2 тисячі американських доларів.
Найдорожчий у світі шоколад англ. Chocopologie by Knipschildt виготовляється в США. Фунт (453 грами) цього шоколаду коштує 2600 американських доларів.
Найдорожчий десерт у світі подають у нью-йоркському ресторані «Serendipity 3». Морозиво, прикрашене їстівним золотом, подається в келиху, прикрашеному золотою облямівкою з діамантами, із золотою ложечкою, також з діамантами. Коштує 25 тисяч американських доларів. Порожній посуд клієнт може забрати з собою.
Найдорожчий омлет у світі, вартістю $1000 американських доларів, можна з'їсти в ресторані нью-йоркського готелю англ. Le Parker Meridien. Крім власне яєць, в омлеті присутні цілі лобстери і севрюжна ікра.
Найдорожчу у світі піцу Louis XIII пропонує молодий італійський кухар Ренато Віола. Коштує вона €8300 євро. До складу входять: моцарела буфало, три типи ікри, червоний лангуст, креветки і омар.
Найдорожча картопля La Bonnotte. Вважається що її вивів особисто верховний бог інків Інті. Картопля настільки ніжна, що збирати її можна тільки вручну. Коштує приблизно €500 євро за кілограм.
Найдорожча кава у світі «Kopi Luwak». Виробляють на Східній Яві, неподалік від індонезійського міста Сурабая. Цю каву роблять за допомогою пальмової цівети, невеликого деревного звірка, схожого на вивірку. Виробництво проводиться вельми незвичайним способом: ціветті поїдають плоди кавового дерева, які проходять через шлунково-кишковий тракт звірка і виходять разом з екскрементами не перетравлені. Після цього готові плоди промивають, сушать і злегка піджарюють. Вважається, що отримана кава омає тонкий аромат, а ферменти в шлунку ціветті, надають каві особливо м'який смак. Роздрібна ціна за фунт такої кави варіюється від $ 100 до $ 600. Щороку на ринок потрапляє всього лише близько 1000 фунтів. У «Heritage Tea Rooms», невеликій кав'ярні біля австралійського міста Таунсвіль, цей сорт кави подають за $ 50 австралійських доларів за чашку, що становить близько $ 33 доларів США.


== Голод. Недоїдання ==

Позбавлення їжі призводить до виснаження і в кінцевому підсумку голоду. Це часто пов'язано з масовим голодом, який передбачає відсутність їжі в цілих громад. Це може мати широкий руйнівний вплив на здоров'я людини та смертності. Нормування іноді використовується для роздачі їжі в часи дефіциту, особливо під час війни.
Голод є важливою міжнародною проблемою. Близько 815 мільйонів чоловік недоїдають, і понад 16000 дітей вмирають в день від голоду з причин, пов'язаних з позбавленням їжі.
За даними експертів ООН, через недоїдання, тобто напівголодне існування, щороку передчасно помирає близько 50 млн людей. Найважчий стан із забезпеченням продовольством населення склався у 40 найбільших країнах світу, що належать до так званої «зони голоду», яка охоплює екваторіальну частину Африки й Південно-Східну Азію. Не можна виключити з цього й бідні соціальні прошарки середньо- й навіть високорозвинутих груп країн.
В Україні протягом минулого століття було кілька періодів голоду і недоїдання. Основними стравами в усіх соціальних прошарках українського села 1920–х років, як свідчать сучасники, були: пісний борщ (без м’яса), картопля (смажена, «в мундирах», пюре), у великі свята м’ясні страви.


=== Програми продовольчої допомоги ===
Міжнародні зусилля щодо розподілу продовольства серед найбільш нужденних країн часто координується Всесвітньою продовольчою Програмою.


==== У США ====
З 1989 у США фінансується 16 державних програм продовольчої підтримки малозабезпечених верств населення.
Програма допомоги у додатковому харчуванні — федеральна соціальна програма у США історично і широко відома як «Програма продовольчих талонів» — програма фінансової допомоги для придбання харчових продуктів людям і сім'ям з низьким або нульовим доходом, що проживають в країні.
Спеціальна додаткова програма харчування для жінок, немовлят та дітей (WIC).
Харчування для дітей і дорослих Програма по догляду (CACFP)
Національна програма шкільних сніданків і обідів (NSLP). У США обіди субсидуються NSLP майже повсюдно в державних школах. Програма діє з 1946 року.
Програма шкільних сніданків (SBP)
Спеціальна молочна програма (SMP)
Програма заохочення купівлі продуктів харчування на фермерському ринку (FMNP)
Програма розподілу продовольства в індіанських резерваціях (FDPIR)
Програма продовольчої допомоги Пуерто-Ріко (NAP)
Програма продовольчої допомоги у випадку стихійних лих (FADR)


==== У Сполученому Королівстві ====
Безкоштовне шкільне харчування


== Продовольча безпека ==

Продовольча безпека — це спроможність держави гарантувати задоволення потреб у продуктах харчування на рівні, необхідному для нормальної життєдіяльності населення. Завдяки розв’язанню продовольчої проблеми досягається сталий соціально-економічний розвиток, відтворювальний процес людства. Продовольча незалежність держави забезпечується тоді, якщо частка власного виробництва найважливіших продуктів харчування в щорічному загальному обсязі їх споживання становить не менш як 80 %.
Допустимі частки імпорту в ресурсах найважливіших продовольчих товарів мають бути диференційовані залежно від можливостей їх виробництва в державі. Продовольча безпека держави гарантована тоді, коли нарощується виробництво продуктів харчування, поліпшується їхня якість і збалансованість за поживними елементами, коли необхідна доступність продовольчих ресурсів для кожної людини є пріоритетною в економічному й соціальному розвитку країни.
Частка України у світовому виробництві зерна у 2010 році становила 1,7% картоплі 6%, овочів 0,9%, м’яса 0,7%.
В Україні спостерігається тенденція до погіршення рівня продовольчої безпеки. Україна втрачає свої позиції на світовому ринку і перетворюється в імпортера продовольства.
В Україні створюється ситуація, коли відбувається хронічний підрив продовольчої безпеки — країна не може виробляти достатню кількість продовольства і не в змозі закупити його на зовнішньому ринку внаслідок низького рівня своїх валютних ресурсів.
Зниження рівня продовольчого споживання у кількісному і якісному вимірах є однією з причин зменшення природного приросту населення і тривалості його життя.
За офіційними прогнозами ООН, до 2050 року в Україні очікується одне серед найбільших скорочень населення у світі — на 18 мільйонів чоловік. Тенденція до зменшення кількості українців, нажаль, стабільна. Одним з основних факторів впливу на смертність спеціалісти вважають неякісне харчування з раннього віку.


== Цікаві факти ==
Камбоджійцями і філіпінцями вживається в їжу качине яйце, в якому вже сформувався зародок птиці 19-20 денного віку, в якому проглядаються сформовані дзьоб і кістки. Страва вважається делікатесом. Назва страви — балут.
Яйця птахів є жіночими статевими клітинами.
Мед — густа солодка маса, яка виробляється в організмі бджіл (членистоногі комахи).
Хлорела — сировина для одержання нових продуктів харчування: вона накопичує від 8 до 88% білків, від 4 до 85% жирів і від 5 до 37% вуглеводів (крохмалю або цукру).
Данія займає перше місце в світі по виробництву продуктів харчування на душу населення.
Статистичний європеєць викидає протягом року 179 кілограмів харчів
За підрахунками експертів ради збереження природних ресурсів щороку у США викидають їжі на суму 165 мільярдів доларів. Щороку, приблизно 40% придатних для споживання харчів вироблених у США опиняється на звалищах.
У письменників XIX ст. їжа часто виступала предметом опису (І. Котляревський «Енеїда»), а інколи й назвою твору: «Пархомове снідання» Г. Квітки-Основ’яненка; Ю. Федькович у своїй літературній казці «Від чого море солоне» зобразив не саму їжу, а всі ті предмети побуту, які її стосуються; М. Черемшина в оповіданні «За мачуху молоденьку...» звертається до розгорнутого описання українських національних страв, які споживали на весіллі.


== Прислів'я ==
Прислів'я про оцінне, з позитивним відтінком, ставлення до людської праці:
«До їжі — вовк, а до діла — заєць».
«Гірко зробиш — солодко з'їси»
«Життя без праці, як часник без хліба»
«Хто в літі гайнує, той в зимі голодує»
Їжа відіграє особливу роль у соціумі і є ідентифікатором культури, який дозволяє виявляти етнічні характеристики людини. Українські прислів'я яскраво відображають побут, традиції та звичаї, спосіб мислення наших предків. У прислів'ях поняття культури їжі — це не лише процес споживання, а й культура вибору, пошук чи придбання та приготування їжі, пов'язані з асоціативними, символічними характеристиками.
«Не той бідний, хто хліба не має, а той, хто душі»


== Примітки ==


== Джерела ==
Шалімов С.А., Шадура О.А./ Сучасна українська кухня.— 4-те вид., стереотип.— К.:Техніка, 1981.— 271с., іл. Тираж 200 000 прим.
Дорохіна М.О., Капліна Т.В. Технологія продукції харчування у таблицях і схемах. — К. : Кондор, 2010. — 280 с. — ISBN 978-966-357-148-1.
Павлоцька Л.Ф., Дуденко Н.В., Димитрієвич Л.Р. Основи фізіології, гігієни харчування та проблеми безпеки харчових продуктів. — Суми : Університетська книга, 2007. — 441 с. — ISBN 978-966-680-347-7.
Домарецький В.А., Остапчук М.Б., Українець А.І. Технологія харчових продуктів / За ред. д-ра техн. наук проф. А.І.Українця. — К. : НУХТ, 2003. — 572 с. — ISBN 966-612-027-5.
Старовойт Л.Я., Косовенко М.С., Смирнова Ж.М. // Кулінарія. — К.: Вища школа, 1992. – 269 с.


== Див. також ==


== Посилання ==
Їжа // Великий тлумачний словник сучасної української мови. — 5-те вид. — К. ; Ірпінь : Перун, 2005. — ISBN 966-569-013-2.
Стандарти харчової безпеки HACCP(ХАССП)
Харчовий геноцид українського народу