жаючи на спроби уніфікації геральдичних символів і приведення їх до певної єдиної системи, надмірна централізація часто призводила до протилежного — гербом міста міг стати якийсь випадковий символ чи асоціація, пов'язана з назвою. Однак більшість міст Лівобережжя уникнули цієї долі, оскільки своєчасно дали відповідь на спеціально розіслані Герольдмейстерською конторою запити, в яких містилися питання про історію міста, походження назви і герба, видатні події, що відбувалися в місті, наявність ремесел і розвиток торгівлі. Так, Стародуб, Прилуки, Хорол, Лохвиця, Зіньків, Борзна, Миргород, Погар та ряд інших міст зберегли за собою символи, надані ще польськими королями.
У 18 столлітті сталися нові зміни в територіальному устрої України. Закарпаття в складі Угорщини з 1711 року потрапило під владу Австрії. Наприкінці століття, після трьох поділів Польщі, у складі Російської імперії опинилися Київщина, Поділля і Волинь, а Галичина потрапили до складу Австрійської імперії. Внаслідок російсько-турецьких воєн до Росії було приєднано Південь України, а Австрія поширила свою юрисдикцію на Буковину. Відповідно до територіальної приналежності міняються підходи у вирішенні питань геральдики. Так, затвердження гербів міст, що потрапили до складу Російської імперії, часто носило поверховий характер і містило в собі силу помилок з точки зору геральдичних правил. В порушення принципу неможливості знаходження в гербі міста герба держави дуже часто за основу брався герб польського періоду, який містився в долішній половині перетятого щита, у горішній же містився імперський орел як символ «приєднання краю до імперії».
В 1856 році коли Департамент герольдії очолив Борис Кене. За дуже короткий час ним були розроблені принципи створення гербів і переглянуті всі наявні герби, в тому числі і міст України. Розроблена відповідна система прикрас, за якими можна було визначити статус міста і його адміністративне підпорядкування. Замість зображення імперського герба вводилася вільна частина, в якій містився герб губернії, де знаходилось місто. Наявність міської корони символізувала значимість міста:

золота з п'ятьма вежками — для гербів міст губернських, а також міст, що мають більш ніж 50 000 жителів (Бердичів, Єлисаветград, Житомир, Катеринослав, Кременчук, Миколаїв, Одеса, Полтава, Рівне, Таганрог, Харків, Херсон);
золота з п'ятьма вежками, увінчана Імператорським орлом — для міст з населенням більше 50 000, котрі разом з тим і фортеці (Севастополь);
золота з трьома вежками — для губернських міст з населенням менше 50 000, котрі разом з тим і фортеці (Кам'янець-Подільський);
срібна з трьома вежками — для повітових посадів;
червона з трьома вежками — для заштатних посадів;
червона з двома вежками — для знаменитих посадів.
Олександрівська стрічка:
з двома золотими колосками прикрашала герби міст, що вирізнялись землеробством і хлібною торгівлею;
з двома золотими якорями прикрашала герби приморських міст;
з двома виноградними гронами — герби міст, що славились виноробством;
з двома срібними кирками — герби міст, жителі яких займаються гірничними промислами.
Георгіївська стрічка з двома прапорами, які стоять прямо і прикрашені вензелями того імператора, за часів якого була облога, призначалась для фортець, що вистояли супроти ворога.
Хоча переробці підлягали всі герби, частина з них так і не дочекалась змін.
Австрійський уряд дотримувався дещо інших принципів в питаннях геральдики. Герб розглядався не лише як символ міста, а радше як історична спадщина, до якої належить ставитися з повагою і пошаною. На державному рівні цісарськими привілеями було затверджено ряд давніх гербів — наприклад, Чернівців (1908р). В гербовнику К. Лінда, виданому в 1885 року, історичні герби практично не зазнали ніяких змін за винятком однієї — всі герби були зображені на французькому щиті. Були також створені земельні герби Австро-Угорщини, серед яких — герби Галичини й Буковини.


=== Доба визвольних змагань ===

22 березня 1918 року старовинний княжий символ «тризуб» був затверджений в якості малого герба УНР. Однак короткий час існування УНР не дав змоги серйозно зайнятись проблемами міської геральдики.


=== Радянська доба ===
Період 1920–1940 років з точки зору геральдики заслуговує на увагу лише у двох регіонах України — Закарпатті і Буковині. Закарпаття, як новостворена з колишніх чотирьох комітатів угорського королівства адміністративна одиниця під назвою Підкарпатська Русь, увійшло до складу Чехословаччини і отримало новий земельний герб. Буковина і Бессарабія, що знаходилися під румунською юрисдикцією, були поділена на 11 повітів. Всім повітам і населеним пунктам, що мали статус муніципій (міських комун), було надано герби, розроблені спеціальною комісією при Міністерстві внутрішніх справ Румунії і затверджені королівським декретом.

Радянський період в українській геральдиці був названим невдалим і ненауковим. Традиційна шаблонність — шестерня і колосок, червоно-лазурові кольори — як і ідеологічне, здебільшого некомпетентне втручання в процес герботворення, призвели до повного нівелювання геральдичних знаків радянського періоду і фактичного перетворення їх на агітаційні символи.


=== Доба незалежності ===
В 1991 році, після відновлення незалежності України, українська геральдика вийшла на якісно новий рівень. Теперішній її розвиток стало характеризують дві тенденції:
перша — це відновлення історичних гербів, притаманних місту з давніх часів;
друга — створення нових символів, що відповідають вимогам геральдики і не несуть в собі відбитка старої ідеології.
Багато новостворених гербів розроблені з урахуванням класичних правил. 28 червня 1996 року статтею 20 Конституції України затверджений малий герб держави — тризуб.
Дивіться також: Категорія:Герби України


== Мон ==
Детальніші відомості в статті: Мон
Системи упорядкування і продукування корпоративних символів, що були аналогічні європейській геральдичній системі, існували і за межами Європи. Серед них однією з найбільш вивчених є японська система монів — родових та організаційних емблем.

Мони використовувалися як і європейські герби для ідентифікації власника та його речей. Існували мони родові, храмові, святилищні, імператорські та інші. Поміщалися вони на одязі, предметах побуту, прапорах, зброї, але не відміну від Європи, майже ніколи не використовувалися на печатках.
Найвідомішими монами є 16-пелюсткова хризантема — символ імператорського роду Японії, та три листки мальви — знак самурайського сьоґунівського роду Токуґава.
Як і європейські герби, японські мони пережили епоху лицарства і широко використовуються у наш час, особливо художниками і дизайнерами.


== Примітки ==


== Посилання ==
Українське геральдичне товариство
Найбільш відомі шляхетські герби
Стаття «Герб» // УРЕ
Основні правила геральдики(рос.)


== Джерела ==
Егоров С. «Геральдика для всех». — Москва, 2002. — 225 с.
Гайдай Л. «Історія України в особах, термінах, назвах і поняттях». — Луцьк: Вежа, 2000. — 437 с.