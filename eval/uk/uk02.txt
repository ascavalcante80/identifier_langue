знайшов ти милість в очах Моїх.
 Тож тепер, коли знайшов я милість в очах Твоїх, об'яви ж мені дорогу Свою, і я пізнаю, як знайти милість в очах Твоїх. І побач, бо цей люд то народ Твій.
 А Він відказав: Сам Я піду, і введу тебе до відпочинку.
 І сказав він до Нього: Коли сам Ти не підеш, то не виводь нас ізвідси.
 Бож чим тоді пізнається, що знайшов милість в очах Твоїх я та народ Твій? Чи ж не тим, що Ти підеш із нами? І будемо вирізнені я та народ Твій від кожного народу, що на поверхні землі.
 І промовив Господь до Мойсея: Також цю річ, про яку говорив ти, зроблю, бо ти знайшов милість в очах Моїх, і Я знаю на ім'я тебе.
 А він відказав: Покажи мені славу Свою!
 І Він промовив: Я переведу все добро Своє перед тобою, і покличу Господнім Ім'ям перед тобою. І Я помилую, до кого милостивий, і змилосерджуся, до кого милосердний.
 І Він промовив: Ти не зможеш побачити лиця Мого, бо людина не може побачити Мене і жити.
 І промовив Господь: Ось місце при Мені, і ти станеш на скелі.
 І станеться, коли буде переходити слава Моя, то Я вміщу Тебе в щілині скелі, і закрию тебе рукою Своєю, аж поки Я перейду.
 А здійму руку Свою, і ти побачиш Мене ззаду, а обличчя Моє не буде видиме.
Глава: 34 
 І промовив Господь до Мойсея: Витеши собі дві кам'яні таблиці, як перші, і Я напишу на цих таблицях слова, що були на перших таблицях, які ти розбив.
 І приготовся на рано. І вийдеш рано вранці на гору Сінай, і станеш Мені там на верхів'ї гори.
 А з тобою ніхто не вийде, і на всій горі нехай нікого не буде видно. І також дрібна худоба й худоба велика нехай не пасеться навпроти тієї гори.
 І витесав він дві кам'яні таблиці, як перші. І встав Мойсей рано вранці, та й вийшов на гору Сінай, як Господь звелів був йому. І взяв він у руку свою дві таблиці кам'яні.
 А Господь зійшов у хмарі, і став там із ним, та й покликав Ім'ям Господа.
 І перейшов Господь перед лицем його, та й викликнув: Господь, Господь, Бог милосердний, і милостивий, довготерпеливий, і многомилостивий та правдивий,
 що дотримує милість для тисяч, що вибачає провину й переступ та гріх, та певне не вважає чистим винуватого, бо карає провину батьків на дітях, і на дітях дітей, і на третіх, і на четвертих поколіннях.
 І Мойсей поквапно вклонився до землі, і впав,
 та й сказав: Якщо я знайшов милість в очах Твоїх, Владико, то нехай же Владика йде серед нас, бо народ цей твердошиїй. І Ти пробачиш нашу провину та наш гріх, і зробиш нас спадком Своїм.
 А Він відказав: Ось Я складаю заповіта перед усім народом твоїм. Я чинитиму чуда, які не були творені на всій землі і в жодного народу. І побачить увесь народ, серед якого ти знаходишся, чин Господній, що Я чиню його з тобою, який він страшний!
 Виконуй те, що Я наказую тобі сьогодні. Ось Я виганяю перед тобою амореянина, і ханаанеянина, і хіттеянина, і періззеянина, і хіввеянина, і євусеянина.
 Стережися, щоб не склав ти умови з мешканцем тієї землі, що ти входиш на неї, щоб він не став пасткою серед тебе.
 Бо ви їхні жертівники поруйнуєте, а їхні камінні стовпи для богів поторощите, а їхні дерева святі повирубуєте.
 Бо не будеш ти кланятись богові іншому, бо Господь Заздрісний ім'я Його, Бог заздрісний Він!
 Щоб не склав ти умови з мешканцем Краю, як будуть вони любодіяти вслід за богами своїми, і будуть богам своїм жертви приносити, то якщо він покличе тебе, то ти не будеш їсти із жертви його.
 І не візьмеш із дочок його для синів своїх, бо будуть вони любодіяти вслід за богами своїми, і вчинять розпусниками синів твоїх вслід за богами своїми.
 Литих богів не зробиш собі.
 Будеш виконувати свято Опрісноків. Сім день будеш їсти опрісноки, що Я наказав був тобі на умовлений час місяця авіва, бо в місяці авіві ти вийшов з Єгипту.
 Усе, що відкриває утробу то Моє, як і всяка твоя худоба, що є самець, відкриття утроби вола та вівці.
 А відкриття утроби осла викупиш ягням. А якщо його не викупиш, то заб'єш його, зламавши шию. Кожного перворідного з синів твоїх викупиш. І не будуть являтися перед обличчя Моє з порожньою рукою.
 Шість день будеш працювати, а дня сьомого спочинеш від праці; в орці й у жнива спочинеш від праці.
 І свято тижнів зробиш собі, і первоплоду жнив пшениці, і свято збору врожаю під кінець року.
 Тричі в році вся чоловіча стать буде являтися перед лице Владики Господа, Бога Ізраїлевого.
 Бо Я вижену людей перед лицем твоїм, і розширю границю твою, і ніхто не запрагне твоєї землі, коли ти ходитимеш являтися перед лице Господа, Бога твого, тричі в році.
 Не будеш приносити на квашенім крови жертви твоєї, і не переночує до рана святкова жертва Пасхи.
 Початок первоплодів твоєї землі принесеш у дім Господа, Бога твого. Не будеш варити ягняти в молоці його матері.
 І промовив Господь до Мойсея: Напиши собі слова, бо згідно з цими словами склав Я заповіта з тобою та з Ізраїлем.
 І був він там з Господом сорок день і сорок ночей, хліба не їв і води не пив. І написав на таблицях слова Заповіту, Десять Заповідей.
 І сталося, коли сходив Мойсей з гори Сінай, а обидві таблиці свідоцтва в Мойсеєвій руці при сході його з гори, що Мойсей не знав, що лице його стало променіти, бо Бог говорив з ним.
 І побачив Аарон та всі Ізраїлеві сини Мойсея, аж ось лице його променіло, і вони боялися підійти до нього!
 І кликнув до них Мойсей, і звернулися до нього Аарон та всі начальники в громаді. І Мойсей говорив до них.
 А потім попідходили всі Ізраїлеві сини, і він наказав їм усе, що Господь говорив з ним на горі Сінай.
 І скінчив Мойсей говорити з ними, і дав на лице своє покривало.
 А коли Мойсей входив перед Господнє лице на розмову з Ним, то здіймав покривало аж до свого виходу. І він виходив, і говорив до Ізраїлевих синів, що було наказано йому.
 І бачили Ізраїлеві сини лице Мойсеєве, що променіло лице Мойсеєве. І Мойсей знов накладав покривало на лице своє аж до відходу свого, щоб говорити з Ним.
Глава: 35 
 І зібрав Мойсей усю громаду Ізраїлевих синів, та й промовив до них: Ось ті речі, що Господь наказав їх чинити.
 Шість день буде робитися праця, а дня сьомого буде вам свято, субота спочинку від праці для Господа. Кожен, хто робитиме працю в нім, буде забитий!
 Не розпалите огню за суботнього дня по всіх ваших осадах.
 І сказав Мойсей до всієї громади Ізраїлевих синів, кажучи: Оце та річ, що Господь наказав, говорячи:
 Візьміть від себе приношення для Господа. Кожен за щедрим серцем своїм принесе його, приношення Господеві: золото, і срібло, і мідь,
 і блакить, і пурпур, і червень, і віссон, і вовну козину,
 і начервоно пофарбовані баранячі шкурки, і шкурки тахашеві, і акаційні дерева,
 і оливу на освітлення, і пахощі на оливу помазання, та пахощів на кадило,
 і каміння оніксове, і каміння на оправу до ефоду й до нагрудника.
 А кожен із вас мудросердий прийде та зробить, що наказав був Господь:
 скинію внутрішню та її намета зовнішнього, і покриття її, і гачки її, і дошки її, засуви її, стовпи її та підстави її;
 ковчега, і держаки його, віко й завісу заслони;
 стола, і держаки його, і всі речі його, і хліб показний;
 і свічника освітлення, і речі його, і лямпадки його, і оливу освітлення;
 і жертівника кадила, і держаки його, і оливу помазання, і кадило пахощів та заслону входу при вході;
 жертівника цілопалення, і мідяну його сітку, держаки його, і всі речі його, умивальницю й підставу її;
 запони подвір'я, стовпи його, і підстави його та заслону брами подвір'я;
 кілки скинії, і кілки подвір'я та шнури їхні;
 і шати служебні на служення в святині, священні шати для священика Аарона, та шати синів його на священнослуження.
 І вийшла вся громада Ізраїлевих синів від Мойсея.
 І приходили кожен чоловік, кого вело серце його, і кожен, кого дух його чинив щедрим, і приносили приношення Господеві для роботи скинії заповіту, і на кожну працю його, і на священні шати.
 І приходили ті чоловіки з жінками, кожен щедросердий, і приносили гачка, і носову сережку, і персня, і сережку, всякі золоті речі, та все, що людина приносила, як золото приношення для Господа.
 І кожна людина принесла, що хто мав: блакить, і пурпур, і червень, і віссон, і вовна козина, і баранячі начервоно пофарбовані шкурки, і шкурки тахашеві.
 Кожен, хто жертвував срібне та мідяне приношення, приносив Господнє приношення, і кожен, хто мав, поприносили акаційне дерево, на всяке зайняття коло тієї роботи.
 І кожна мудросерда жінка пряла руками своїми, і приносила пряжку: блакить, і пурпур, і червень, і віссон.
 І всі жінки, кого вело їхнє серце, пряли козину вовну.
 А начальники поприносили каміння оніксу, і каміння вставлення для ефоду та для нагрудника,
 і пахощі, і оливу на освітлення, і для оливи помазання, і для запашного кадила.
 Кожен чоловік та жінка, кого їхнє серце схиляло приносити для кожної праці, яку Господь наказав робити рукою Мойсея, Ізраїлеві сини приносили добровільний дар для Господа.
 І сказав Мойсей до Ізраїлевих синів: Дивіться, Господь назвав на ім'я Бецал'їла, сина Урієвого, сина Хура, Юдиного роду.
 І наповнив його Духом Божим, мудрістю, розумуванням, і знанням, і здібністю до всякої роботи
 на обмислення мистецьке, на роботу в золоті, і в сріблі, і в міді,
 і в обробленні каменя, щоб всаджувати, і в обробленні дерева, щоб робити в усякій мистецькій роботі.
 І вклав в його серце, щоб навчав, він і Оголіяв, син Ахісамаха, Данового племени.
 Він наповнив їх мудрістю серця, щоб робили вони всяку роботу обрібника, і мистця, і гаптівника в блакиті, і в пурпурі, і в червені, і в віссоні, і ткача, що роблять усяку роботу й задумують мистецькі речі.
Глава: 36 
 І зробить Бецал'їл та Оголіяв, та кожен мудросердий чоловік, кому Господь дав мудрости та розсудку, щоб уміти зробити кожну працю роботи в святині на все, що Господь наказав був.
 І покликав Мойсей Бецал'їла та Оголіява, та кожного мудросердого чоловіка, кому Господь подав мудрість у серце, кожного, кого вело серце зблизитися до тієї праці, щоб зробити її.
 І взяли вони від Мойсея все приношення, що позносили Ізраїлеві сини для праці служби святині, щоб зробити її. А вони ще приносили до нього щоранку добровільного дара.
 І прибули всі мудреці, що роблять усю роботу святині, кожен із праці своєї, яку вони роблять,
 і сказали до Мойсея, говорячи: Народ приносить більше, ніж потрібно було для праці, яку Господь звелів був зробити.
 І Мойсей наказав проголосити в таборі, говорячи: Ні чоловік, ні жінка нехай не роблять уже нічого на приношення для святині. І був стриманий народ від приносів.
 А наготовленого було досить для кожної праці, щоб зробити її, і ще зоставалось.
 І зробили кожен мудросердий із тих, що робили скинійну працю: десять покривал із суканого віссону, і блакиті, і пурпуру та з червені. Херувими мистецькою роботою він поробив їх.
 Довжина одного покривала двадцять і вісім ліктів, а ширина одного покривала чотири лікті. Усім покривалам міра одна.
 І поспинав він п'ять покривал одне до одного, і п'ять інших покривал поспинав одне до одного.
 І поробив він блакитні петельки на краю одного покривала з кінця в спинанні. Так само зробив на краю кінцевого покривала в спинанні другім.
 П'ятдесят петельок зробив він у покривалі однім, і п'ятдесят петельок зробив він на кінці покривала, що в другім спинанні. Ті петельки протилеглі одна до однієї.
 І зробив він п'ятдесят золотих гачків, і поспинав ті покривала одне до одного тими гачками, і стала одна скинія.
 І зробив він покривала з вовни козиної до намета над внутрішньою скинією, одинадцять покривал зробив таких.
 Довжина одного покривала тридцять ліктів, а ширина одного покривала чотири лікті. Одинадцятьом покривалам міра одна.
 І поспинав він п'ять покривал осібно, а шість тих покривал осібно.
 І поробив він п'ятдесят петельок на краю кінцевого покривала в спинанні, і п'ятдесят петельок поробив на краю покривала другого спинання.
 І зробив він п'ятдесят мідяних гачків на спинання скинії, щоб стала вона одна.
 І зробив він накриття для скинії, баранячі начервоно пофарбовані шкурки, і накриття зверху з тахашевих шкурок.
 І поробив він для скинії стоячі дошки з акаційного дерева.
 Десять ліктів довжина дошки, і лікоть і півліктя ширина однієї дошки.
 В одній дошці дві ручки, сполучені одна до однієї. Так він поробив усі дошки скинії.
 І поробив він дошки для скинії, двадцять дощок на бік південний, на полудень.
 І сорок срібних підстав поробив він під тими двадцятьма дошками, дві підставі під однією дошкою для ручок її, і дві підставі під дошкою другою для двох ручок її.
 А для другого боку скинії, у бік півночі зробив він двадцять дощок.
 І для них сорок срібних підстав, дві підставі під одну дошку, і дві підставі під дошку другу.
 А для заднього боку скинії на захід зробив він шість дощок.
 І дві дошки зробив він для скинійних кутів на заднього бока.
 І були вони поєднані здолу, і разом були вони поєднані на верху її до однієї каблучки. Так зробив він для них обох, для обох кутів.
 І було вісім дощок, а їхні підстави зо срібла, шістнадцять підстав: по дві підставі під одну дошку.
 І зробив він засуви з акаційного дерева, п'ять для дощок одного боку скинії,
 і п'ять засувів для дощок другого боку скинії, і п'ять засувів для дощок заднього боку на захід.
 І зробив він середнього засува, щоб засувати по середині дощок від кінця до кінця.
 А ці дошки він пообкладав золотом, а каблучки їхні, на вкладання для засувів, поробив із золота; і ці засуви він пообкладав золотом.
 І зробив він завісу з блакиті, і пурпуру, і червені та з суканого віссону. Мистецькою роботою зробив її з херувимами.
 І він зробив для неї чотири акаційні стовпи, і пообкладав їх золотом, гаки їх золоті, і вилив для них чотири срібних підставі.
 І зробив він заслону для входу скинії з блакиті, і пурпуру, і червені та з суканого віссону, робота гаптівника.
 А стовпи її п'ять, а гаки їх золоті; і він пообкладав їх верхи та їх обручі золотом; а підстави їхні п'ять із міді.
Глава: 37 
 І зробив Бецал'їл ковчега з акаційного дерева, два лікті й пів довжина його, і лікоть і пів ширина його, і лікоть і пів вишина його.
 І пообкладав він його щирим золотом зсередини та іззовні. І вінця золотого зробив навколо над ним.
 І він вилив для нього чотири золоті каблучки на чотирьох кутах його, дві каблучки на одному боці його, і дві каблучки на другому боці його.
 І він поробив держаки з акаційного дерева, і пообкладав їх золотом.
 І він повсовував ці держаки в каблучки на боках ковчегу, щоб носити ковчега.
 І віко зробив зо щирого золота, два лікті й пів довжина його, і лікоть і пів ширина його.
 І зробив два золоті херувими, роботою кутою зробив їх з обох кінців віка.
 І зробив одного херувима з кінця звідти, а одного херувима з кінця звідси. З того віка поробив тих херувимів на обох кінцях його.
 І були ті херувими з простягненими догори крилами, і затінювали своїми крилами над віком, а їхні лиця одне до одного; до віка були схилені лиця тих херувимів.
 І зробив він стола з акаційного дерева, два лікті довжина його, і лікоть ширина його, і лікоть і пів вишина його.
 І пообкладав його щирим золотом, і зробив вінця золотого для нього навколо.
 І лиштву зробив він для нього в долоню навколо, і зробив вінця золотого навколо для лиштви його.
 І він вилив для нього чотири каблучки із золота, та й дав ті каблучки на чотирьох кінцях, що при його чотирьох ніжках.
 При лиштві були ті каблучки, вкладання для держаків, щоб носити стола.
 І поробив він ті держаки з акаційного дерева, і пообкладав їх золотом, щоб носити стола.
 І поробив він ті речі, що на столі: миски його, і кадильниці його, і кухлі його та чаші його, що ними лито, золото щире.
 І зробив він свічника зо щирого золота, роботою кутою зробив він того свічника. Стовп його, і рамена його, келихи його, ґудзі його й квіти його виходили з нього.
 І шість рамен виходило з боків його, три рамені свічника з одного боку його, і три рамені свічника з другого боку його.
 Три келихи мигдалоподібні в однім рамені, ґудзь і квітка, і три мигдалоподібні келихи в рамені другім, ґудзь і квітка. Так на шости раменах, що виходять із свічника.
 А на стовпі свічника чотири келихи мигдалоподібні, ґудзі його та квітки його.
 І ґудзь під двома раменами з нього, і ґудзь під другими двома раменами з нього, і ґудзь під третіми двома раменами з нього, у шости рамен, що виходять із свічника.
 Їхні ґудзі та їхні рамена виходили з нього. Увесь він одне куття щирого золота.
 І зробив він сім лямпадок до нього; а його щипчики та його лопатки на вугіль зо щирого золота.
 З таланту щирого золота зробив він його та всі його речі.
 І зробив він кадильного жертівника з акаційного дерева, лікоть довжина його, і лікоть ширина його, квадратовий, а два лікті вишина його. З нього були його роги.
 І пообкладав він його щирим золотом, верх його та стіни його навколо, та роги його. І вінця золотого навколо зробив.
 І дві золоті каблучки зробив йому під вінця його, зробив на обох боках його, на вкладання для держаків, щоб ними носити його.
 І держаки поробив із акаційного дерева, і золотом пообкладав їх.
 І зробив він миро святого помазання, і чисте кадило пахощів, робота робітника масти.
Глава: 38 
 І зробив він жертівника з акаційного дерева, п'ять ліктів довжина його, і п'ять ліктів ширина його, квадратовий, а вишина його три лікті.
 І поробив він роги його на чотирьох кутах його, з нього були його роги. І пообкладав його міддю.
 І він поробив усі речі жертівника: горшки, і шуфлі, і кропильниці, видельця, і лопатки на вугілля. Усі речі його поробив він із міді.
 І мережу зробив він із міді для жертівника роботою сітки, під лиштву його здолу до половини його.
 І вилив він чотири каблучки на чотирьох кінцях його для мідяної мережі, на вкладання для держаків.
 І поробив він держаки з акаційного дерева, і пообкладав їх міддю.
 І повсовував він ті держаки в каблучки на боках жертівника, щоб ними носити його. Порожнявим усередині зробив його з дощок.
 І зробив він умивальницю з міді та підставу її з міді, з дзеркалами жінок, що сповняли службу при вході скинії заповіту.
 І зробив він подвір'я. На південну сторону, на полудень запони того подвір'я, суканий віссон, сто ліктів.
 А стовпів для нього двадцять, а їхніх підстав із міді двадцять. Гаки тих стовпів та обручі їхні срібло.
 А в сторону півночі сто ліктів; стовпів для них двадцять і підстав для них двадцять, із міді. Гаки тих стовпів та обручі їхні срібло.
 А в сторону заходу, запони, п'ятдесят ліктів; стовпів для них десять, і підстав для них десять. Гаки тих стовпів та обручі їхні срібло.
 А в сторону переду, сходу, п'ятдесят ліктів.
 Запони до боку п'ятнадцять ліктів; стовпів для них три, і підстав для них три.
 А для другого боку з цієї й з тієї сторони брами подвір'я запони на п'ятнадцять ліктів; стовпів для них три, і підстав для них три.
 Всі запони подвір'я навколо віссон суканий.
 А підстави для стовпів мідь, гаки стовпів та обручів їхніх срібло. А обклад верхів їх срібло, і вони всі стовпи подвір'я поспинані сріблом.
 А заслона брами подвір'я робота гаптівника: блакить, і пурпур, і червень та суканий віссон; і двадцять ліктів довжина, а вишина в ширині п'ять ліктів, відповідно запонам подвір'я.
 А стовпів для них чотири, і підстав для них чотири, із міді. Гаки їх срібло, і обклад верхів їх та їхніх обручів срібло.
 А всі кілки для скинії й для подвір'я навколо мідь.
 Оце перелік скинії, скинії свідоцтва, що був обрахований на приказ Мойсея, за допомогою Левитів під рукою Ітамара, сина Аарона, священика.
 А Бецал'їл, син Урія, сина Хура, Юдиного племени, поробив усе, що Господь наказав був Мойсеєві.
 А з ним Оголіяв, син Ахісамахів, Данового племени, оброблювач, і мистець, і гаптівник блакиттю, і пурпуром, і червенню, і віссоном.
 Усе золото, вжите для праці в усій роботі святині, то було золото колихання, двадцять і п'ять талантів та сім сотень і тридцять шеклів на міру шеклем святині.
 А срібло полічених у громаді мужів сто талантів та тисяча, і сімсот і сімдесят і п'ять шеклів на міру шеклем святині,
 на голову бека, цебто половина шекля на міру шеклем святині для кожного, хто переходив при переліку від віку двадцяти літ і вище, для шостисот тисяч і трьох тисяч і п'ятисот і п'ятидесяти.
 І було сто талантів срібла на відлиття підстав святині та підстав завіси, сотня підстав на сотню талантів, талант на підставу.
 А з тисячі й семисот і семидесяти й п'яти шеклів поробив він гаки для стовпів, і пообкладав їхні верхи та поспинав їх.
 А міді колихання було сімдесят талантів та дві тисячі й чотириста шеклів.
 І поробив він із неї підстави входу скинії заповіту, і жертівника мідяного, і його мідяну мережу, та всі речі жертівника,
 і підстави подвір'я навколо, і підстави брами подвір'я, і скинійні кілки, і всі кілки подвір'я навколо.
Глава: 39 
 А з блакиті й пурпуру та червені поробили вони службові шати для служення в святині. І поробили священні шати, що вони для Аарона, як Господь наказав був Мойсеєві.
 І зробив він ефода з золота, блакиті, і пурпуру, і червені та з суканого віссону.
 І повибивали вони золоті бляхи, та й настригли ниток на роботу серед блакиті, і серед пурпуру, і серед червені, і серед віссону, робота мистця.
 Вони зробили для нього злучені нараменники, на обох кінцях його він був сполучений.
 А пояс мистецький для накладання ефоду, що з ним з'єднаний і однакового з ним виробу, золото, блакить, і пурпур, і червень, і суканий віссон, як Господь наказав був Мойсеєві.
 І поробили вони камені оніксові, оточені золотими гніздами, вирізьблені різьбою печатки, з іменами Ізраїлевих синів.
 І він їх поклав на ефодові нараменники, камені на пам'ять для Ізраїлевих синів, як Господь наказав був Мойсеєві.
 І зробив він нагрудника, роботою мистця, як робота ефоду, золото, блакить, і пурпур, і червень, і суканий віссон.
 Квадратовий він був, складеним удвоє зробили нагрудника, п'ядь ширина його, складений удвоє.
 І понасаджували на ньому чотири ряди каменя. Ряд: рубін, топаз і смарагд ряд перший.
 А ряд другий: карбункул, сапфір і яспіс.
 А ряд третій: опаль, агат і аметист.
 А четвертий ряд: хризоліт, онікс і беріл, вони вставлені золотими насадами в своїх гніздах.
 А камені ті на ймення дванадцятьох Ізраїлевих синів вони, на ймення їх; різьбою печатки кожен на ім'я його для дванадцяти племен.
 І поробили вони на нагруднику сукані ланцюги плетеною роботою зо щирого золота.
 І зробили вони дві золоті гнізді та дві золоті каблучки, і дали ці каблучки на двох кінцях нагрудника.
 І дали два золоті шнури на дві ті каблучки до кінців нагрудника.
 А два кінці обох шнурів дали до двох гнізд, і дали на нараменники ефоду спереду його.
 І зробили дві золоті каблучки, та й поклали на обох кінцях нагрудника на краї його, що до сторони ефоду, всередину.
 І зробили вони дві золоті каблучки, та й дали їх на обидва нараменники ефоду здолу, спереду його, при сполученні його, над мистецьким поясом ефоду.
 І прив'язали нагрудника від каблучок його до каблучок ефоду блакитною ниткою, щоб був на мистецькім поясі ефоду, і не буде рухатись нагрудник із-над ефоду, як Господь наказав був Мойсеєві.
 І зробив він шату для ефоду, ткацькою роботою, всю блакитну.
 А отвір шати в середині її, як отвір панцера; край отвору її обрамований навколо, щоб не дертися їй.
 І поробили вони на подолку шати гранатові яблука з блакиті, і пурпуру та з суканої червені.
 І поробили дзвінки зо щирого золота, і дали ті дзвінки поміж гранатові яблука на подолку шати навколо, поміж ті гранатові яблука,
 дзвінок і гранатове яблуко, дзвінок і гранатове яблуко на подолку шати тієї навколо, на служення, як Господь наказав був Мойсеєві.
 І поробили вони хітони з віссону, робота ткача, для Аарона та для синів його,
 і завоя з віссону, і шапки накриття з віссону, і льняна спідня одіж із суканого віссону,
 і пояса з суканого віссону, і блакиті, і пурпура та з червені, робота гаптяра, як Господь наказав був Мойсеєві.
 І зробили квітку, вінця святости, зо щирого золота, і написали на нім письмом різьби печатки: Святиня для Господа.
 І дали на нім блакитну нитку, щоб була на завої згори, як Господь наказав був Мойсеєві.
 І скінчилася вся робота скинії, скинії заповіту. І зробили Ізраїлеві сини все, як Господь наказав був Мойсеєві, так зробили вони.
 І позносили вони до Мойсея скинію внутрішню, намета зовнішнього та всі речі її: гачки її, дошки її, засуви її, і стовпи її та підстави її,
 і накриття з баранячих начервоно пофарбованих шкурок, і накриття з тахашевих шкурок, і завісу заслони,
 ковчега свідоцтва, і держаки його, і віко,
 стола, усі речі його, і хліб показний,
 чистого свічника та лямпадки його, лямпадки розставлені, та всі речі його й оливу освітлення,
 і золотого жертівника, миро помазання, і запашне кадило, і завісу при вході скинії,
 мідяного жертівника, і його мідяну мережку, держаки його, і всі речі його, умивальницю та підставу її,
 запони подвір'я, стовпи його, і підстави його, і заслону для брами подвір'я, шнури його, і кілки його, і всі речі для служби в скинії, у скинії заповіту,
 службові шати для служення в святині, священні шати священика Аарона, і шати синів його для священнослуження.
 Усе так, як Господь наказав був Мойсеєві, так зробили Ізраїлеві сини всю ту роботу.
 І побачив Мойсей усю ту роботу, і ось вони зробили її! Як Господь наказав був, так зробили вони. І поблагословив їх Мойсей!
Глава: 40 
 А Господь промовляв до Мойсея, говорячи:
 Першого місяця, першого дня місяця поставиш намета для скинії заповіту.
 І поставиш там ковчега свідоцтва, і закриєш ковчега завісою.
 І внесеш стола, і порозкладаєш належне йому; і внесеш свічника, і запалиш його лямпадки.
 І поставиш золотого жертівника для кадила перед ковчегом свідоцтва; і повісиш заслону входу скинії.
 І поставиш жертівника цілопалення перед входом скинії, скинії заповіту.
 І поставиш умивальницю між скинією заповіту та між жертівником, і даси туди води.
 І поставиш подвір'я навколо, і даси заслону брами подвір'я.
 І візьмеш миро помазання, та й помажеш скинію та все, що в ній, і освятиш її та всі речі її, і стане вона святістю.
 І помажеш жертівника цілопалення та всі речі його, і освятиш жертівника, і стане жертівник Найсвятішим.
 І помажеш умивальницю та підставу її, і освятиш її.
 І приведеш Аарона та синів його до входу скинії заповіту, та й обмиєш їх водою.
 І зодягнеш Аарона в священні шати, і помажеш його, і освятиш його, і він буде священнослужити Мені.
 І приведеш синів його, і позодягаєш їх у хітони.
 І помажеш їх, як помазав їхнього батька, і будуть вони священнослужити Мені. І станеться, що помазання їх буде на них на вічне священство, на їхні покоління!
 І зробив Мойсей усе, як Господь наказав був йому, так він зробив.
 І сталося першого місяця другого року, першого дня місяця, була поставлена скинія!
 І поставив Мойсей скинію, і дав підстави її, і поклав дошки її, і дав засови її, і поставив стовпи її.
 І розтягнув намета над внутрішньою скинією, і поклав скинійне накриття на неї згори, як Господь наказав був Мойсеєві.
 І взяв він і поклав свідоцтво до ковчега, а на ковчега поклав держаки, і дав на ковчега віко згори.
 І вніс він ковчега до скинії, і повісив завісу заслони, і закрив ковчег свідоцтва, як Господь наказав був Мойсеєві.
 І дав він стола в скинію заповіту, на стороні скинії на північ, поза завісою.
 І порозкладав на ньому розклад хліба перед Господнім лицем, як Господь наказав був Мойсеєві.
 І поставив свічника в скинії заповіту навпроти стола, на стороні скинії на південь.
 І позасвічував лямпадки перед Господнім лицем, як Господь наказав був Мойсеєві.
 І поставив золотого жертівника в скинії заповіту перед завісою.
 І кадив він на ньому запашні кадила, як Господь наказав був Мойсеєві.
 І повісив входову заслону до скинії.
 А жертівника цілопалення поставив при вході скинії, скинії заповіту, і приніс на ньому цілопалення та жертву хлібну, як Господь наказав був Мойсеєві.
 І поставив умивальницю між скинією заповіту та між жертівником, і туди дав води на миття.
 І вмивали з нього Мойсей й Аарон та сини його руки свої та ноги свої.
 Коли вони входили до скинії заповіту, і коли зближалися до жертівника, вони обмивалися, як Господь наказав був Мойсеєві.
 І поставив подвір'я навколо скинії та жертівника, і повісив заслону брами подвір'я.
 А хмара закрила скинію заповіту, і слава Господня наповнила скинію.
 І не міг Мойсей увійти до скинії заповіту, бо хмара спочивала над нею, а слава Господня наповнила скинію.
 А коли підіймалася хмара з-над скинії, то Ізраїлеві сини рушали в усі свої подорожі.
 А якщо хмара не підіймалася, то не рушали вони аж до дня, коли вона підіймалася,
 бо над скинією вдень була хмара Господня, а вночі був огонь у ній, на очах усього Ізраїлевого дому в усіх його подорожах!
