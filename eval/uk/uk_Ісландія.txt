близько 700 з Китаю і т.д.).


=== Зайнятість населення ===
Робоча зайнятість в 2005: 161,300, з них:
у сільському господарстві і рибальстві — 10,500;
промисловості — 35,000;
сфері послуг — 115,800


=== Релігія ===


=== Суспільство ===
Ісландія — одна з найбезпечніших країн у світі. Вона є прикладом того, що можна побудувати суспільство, вільне від страху.
Багато ісландців досі вірять у ельфів, обожнюють оселедця з варенням, а вівцю прирівняли до національного надбання. За зовнішньою стриманістю ісландців — нащадків скандинавських вікінгів — ховається трепетне відношення, зокрема, до власної мови, що збереглася практично незмінною з часів освоєння острова в період раннього середньовіччя.
Ісландці турботливі й уважні не лише до природи свого рідного острова, вони також активні й енергійні в освоєнні, здавалося б, віддаленої від них світової культури: ісландці є однією із найосвіченіших і читаючих націй у світі. Їхня грамотність становить 100%, практично всі ісландці володіють англійською мовою, а за кількістю книг, що видаються на душу населення, Ісландія займає перше місце у світі.


== Культура ==

Корені ісландської культури йдуть із норвезьких традицій. Ісландська література є досить популярною, зокрема саги, написані в епоху високого та пізнього середньовіччя. Ісландці надають великого значення своїй незалежності та самодостатності; згідно з опитуванням громадської думки, проведеним Європейською Комісією, 85% ісландців вважають незалежність «дуже важливою», що контрастує з 53% у ЄС, 47% у Норвегії чи 49% у Данії.
Деякі традиційні вірування дожили до сьогодні: наприклад, деякі ісландці вірять у ельфів чи принаймні припускають їхнє існування.
В Ісландії надано широкі права одностатевим парам. 1996 року ісландський парламент прийняв закон, за яким одностатеві пари змогли реєструвати свої стосунки, що надало їм права, схожі до шлюбних. 2006 року одностатеві пари отримали змогу всиновлювати та виховувати дітей. 11 червня 2010 року парламент країни прийняв поправки до закону про шлюб, за якими його було зроблено статево нейтральним. Закон вступив у дію 27 червня 2010. Відтак реєстрацію одностатевих шлюбів більше не проводять, єдиним варіантом узаконення таких стосунків є шлюб.


=== Література ===

Найвідомішими працями ісландської літератури є саги, прозові епічні твори періоду ісландської середньовічної держави. Зокрема, це Njáls saga, Grœnlendinga saga та Eiríks saga rauða, які описують відкриття та заселення Ґренландії та Вінланду (сучасного Ньюфаундленду). Egils saga, Laxdæla saga, Grettis saga, Gísla saga та Gunnlaugs saga ormstungu є також відомими.
Переклад Біблії було опубліковано в 16 столітті. Важливими творами 15-19 століть були духовні вірші (найвідомішим є Passíusálmar Гатльґрімура П'єтурссона) та рімур, ритмічна епічна поезія. В 19 столітті популярними в країні стали нові літературні форми, навіяні національно-романтичним письменником Йонасом Гатльґрімссоном. Останнім часом чимало ісландських письменників досягли успіху в європейського читача, найвідомішим з них є Гатльдор Лакснесс, нобелівський лауреат 1955 року.


=== Музика ===

Народні мелодії (tvisöngur) відомі з початку другого тисячоліття. Найвідомішим композитором 19 століття був Свейнб'єрн Свейнб'єрнссон, автор національного гімну Ісландії; найвідоміші композитори 20 століття: Йон Лейфс та Паул Ісолфссон. 1925 року було організовано Рейк'явіцький оркестр, а 1980 — Ісландську оперу. Сьогодні найвідомішими представниками ісландської музики є співачка Бйорк, пост-роковий гурт Sigur Rós, мультиінструменталіст Олафур Арнальдс, рок-гурт Múm та поп-співачка Йоганна. Іншими досить відомими гуртами є Quarashi (хіп-хоп), Sólstafir (блек-метал), FM Belfast (електро), GusGus, Mezzoforte, Seabear, Tappi Tíkarrass, For a Minor Reflection.
Щороку в Рейк'явіку відбувається джаз-фестиваль «Reykjavik Jazz Festival».


=== Медія ===

Найбільшими телевізійними станціями Ісландії є державна Sjónvarpið і приватні Stöð 2, Skjár einn та ÍNN. Існують менші станції, переважно місцеві. Головними радіостанціями є Rás 1, Rás 2 та Bylgjan. Щоденними газетами є Morgunblaðið та Fréttablaðið. Найпопулярнішими сайтами є інформаційні сайти Vísir та Mbl.is.
Ісландія є батьківщиною LazyTown (Latibær) — дитячої програми, яку створив Маґнус Шевінґ. Вона стала популярною у більш як ста країнах, включно зі США, Великою Британією та Швецією. Студія LazyTown розташована в Ґардабаїрі.
17 червня 2010 року парламент Ісландії прийняв закон, що захищає свободу слова, журналістів та інформаторів — найсильніший із подібних законів у світі.


=== Кухня ===

Більшість ісландських страв готують на основі риби, баранини та молочних продуктів. Відомою ісландською стравою є гаукатль — тухле м'ясо акули.


=== Спорт ===

Головним національним видом спорту є ґліма — різновид боротьби, що виник у середньовіччі. Популярними в країні є футбол, атлетика, гандбол та баскетбол. Зокрема, збірна Ісландії з гандболу є однією з провідних у світі. У футболі щодо інших країн успішнішою є жіноча збірна.
Саме представники Ісландії здобули найбільше титулів у змаганні «Найсильніша людина світу»: Маґнус Вер Маґнуссон та Йон Патль Сіґмарссон перемагали по 12 разів. Найстарішою спортивною організацією Ісландії є Рейк'явіцька асоціація стрільби, заснована 1867 року (в 19 ст. у країні була популярною стрільба).


== Див. також ==
Літла-Храун — найбільша в’язниця Ісландії
Ісландські дернові будинки


== Примітки ==


== Посилання ==
Еер Айсленд (Air Iceland — Міжнародні та Національні Авіалінії Ісландії)
Ісландські Міжнародні Авіалінії Айсленд Експрес (Iceland Express)
Водоспади Ісландії у фотографіях
Ісландія з висоти у фотографіях
Айсленд Екскаршенс — Ґрей Лайн Айсленд (Екскурсії Ісландії)
Природа та тваринний світ Ісландії у фотографіях
Статистичні дані про Ісландію(англ.)(ісл.)
Що таке "ісландська революція", і чому її немає в новинах - 2


== Джерела ==
Навколо Ісландії. Всеохоплюючий і точний путівник відвідувачів по Ісландії за 2007 рік (видається щорічно декількома мовами: 32 річне видання). Вжито англійську версію: Around Iceland. A Comprehensive and concise visitors' guide to Iceland 2007. Видавництво: Геймур (Світ)