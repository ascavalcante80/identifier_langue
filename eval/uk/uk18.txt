ворив Елігу та й сказав:
 Чи це полічив ти за право, як кажеш: Моя праведність більша за Божу?
 Бо ти говорив: Що поможе тобі? Яку користь із цього я матиму більшу, аніж від свойого гріха?
 Я тобі відповім, а з тобою і ближнім твоїм.
 Подивися на небо й побач, і на хмари споглянь, вони вищі за тебе.
 Як ти будеш грішити, що зробиш Йому? А стануть численні провини твої, що ти вчиниш Йому?
 Коли праведним станеш, що даси ти Йому? Або що Він візьме з твоєї руки?
 Для людини, як ти, беззаконня твоє, і для людського сина твоя справедливість!...
 Від безлічі гноблення стогнуть вони, кричать від твердого плеча багатьох...
 Та не скаже ніхто: Де ж той Бог, що мене Він створив, що вночі дає співи,
 що нас над худобу земну Він навчає, і над птаство небесне вчиняє нас мудрими?
 Вони там кричать, але через бундючність злочинців Він відповіді не дає.
 Тільки марноти не слухає Бог, і Всемогутній не бачить її.
 Що ж тоді, коли кажеш: Не бачив Його! Та є суд перед Ним, і чекай ти його!
 А тепер, коли гнів Його не покарав, і не дуже пізнав про глупоту,
 то намарно Йов уста свої відкриває та множить слова без знання...
Глава: 36 
 І далі Елігу казав:
 Почекай мені трохи, й тобі покажу, бо ще є про Бога слова.
 Зачну викладати я здалека, і Творцеві своєму віддам справедливість.
 Бо справді слова мої не неправдиві, я з тобою безвадний в знанні.
 Таж Бог сильний, і не відкидає нікого, Він міцний в силі серця.
 Не лишає безбожного Він при житті, але право для бідних дає.
 Від праведного Він очей Своїх не відвертає, але їх садовить з царями на троні назавжди, і вони підвищаються.
 А як тільки вони ланцюгами пов'язані, і тримаються в путах біди,
 то Він їм представляє їх вчинок та їхні провини, що багато їх стало.
 Відкриває Він ухо їх для остороги, та велить, щоб вернулися від беззаконня.
 Якщо тільки послухаються, та стануть служити Йому, покінчать вони свої дні у добрі, а роки свої у приємнощах.
 Коли ж не послухаються, то наскочать на ратище, і покінчать життя без знання.
 А злосерді кладуть гнів на себе, не кричать, коли в'яже Він їх.
 У молодості помирає душа їх, а їхня живая поміж блудниками.
 Він визволяє убогого з горя його, а в переслідуванні відкриває їм ухо.
 Також і тебе Він би вибавив був із тісноти на широкість, що в ній нема утиску, а те, що на стіл твій поклалося б, повне товщу було б.
 Та правом безбожного ти переповнений, право ж та суд підпирають людину.
 Отож лютість нехай не намовить тебе до плескання в долоні, а окуп великий нехай не заверне з дороги тебе.
 Чи в біді допоможе твій зойк та всі зміцнення сили?
 Не квапся до ночі тієї, коли вирвані будуть народи із місця свого.
 Стережись, не звертайся до зла, яке замість біди ти обрав.
 Отож, Бог найвищий у силі Своїй, хто навчає, як Він?
 Хто дорогу Його Йому вказувати буде? І хто скаже: Ти кривду зробив?
 Пам'ятай, щоб звеличувати Його вчинок, про якого виспівують люди,
 що його бачить всяка людина, чоловік приглядається здалека.
 Отож, Бог великий та недовідомий, і недослідиме число Його літ!
 Бо стягає Він краплі води, і дощем вони падають з хмари Його,
 що хмари спускають його, і спадають дощем на багато людей.
 Також хто зрозуміє розтягнення хмари, грім намету Його?
 Отож, розтягає Він світло Своє над Собою і морську глибінь закриває,
 бо ними Він судить народи, багато поживи дає.
 Він тримає в руках Своїх блискавку, і керує її проти цілі.
 Її гуркіт звіщає про неї, і прихід її відчуває й худоба.
Глава: 37 
 Отож, і від цього тремтить моє серце і зрушилось з місця свого.
 Уважливо слухайте гук Його голосу, і грім, що несеться із уст Його,
 його Він пускає попід усім небом, а світло Своє аж на кінці землі.
 За Ним грім ричить левом, гримить гуком своєї величности, і його Він не стримує, почується голос Його.
 Бог предивно гримить Своїм голосом, вчиняє великі діла, яких не розуміємо ми.
 До снігу говорить Він: Падай на землю! а дощеві та зливі: Будьте сильні!
 Він руку печатає кожній людині, щоб пізнали всі люди про діло Його.
 І звір входить у сховище, і живе в своїх лігвищах.
 Із кімнати південної буря приходить, а з вітру північного холод.
 Від Божого подиху лід повстає, і водна широкість тужавіє.
 Також Він обтяжує вільгістю тучу, і світло своє розпорошує хмара,
 і вона по околицях ходить та блукає за Його проводом, щоб чинити все те, що накаже Він їй на поверхні вселенної,
 він наводить її чи на кару для краю Свого, чи на милість.
 Бери, Йове, оце до ушей, уставай і розваж Божі чуда!
 Чи ти знаєш, що Бог накладає на них, і заяснює світло із хмари Своєї?
 Чи ти знаєш, як носиться хмара в повітрі, про чуда Того, Який має безвадне знання,
 ти, що шати твої стають теплі, як стишується земля з полудня?
 Чи ти розтягав із Ним хмару, міцну, немов дзеркало лите?
 Навчи нас, що скажем Йому? Через темність ми не впорядкуємо слова.
 Чи Йому оповісться, що буду казати? Чи зміг хто сказати, що Він знищений буде?
 І тепер ми не бачимо світла, щоб світило у хмарах, та вітер перейде і вичистить їх.
 Із півночі приходить воно, немов золото те, та над Богом величність страшна.
 Всемогутній, Його не знайшли ми, Він могутній у силі, але Він не мучить нікого судом та великою правдою.
 Тому нехай люди бояться Його, бо на всіх мудросердих не дивиться Він.
Глава: 38 
 Тоді відповів Господь Йову із бурі й сказав:
 Хто то такий, що затемнює раду словами без розуму?
 Підпережи но ти стегна свої, як мужчина, а Я буду питати тебе, ти ж Мені поясни!
 Де ти був, коли землю основував Я? Розкажи, якщо маєш знання!
 Хто основи її положив, чи ти знаєш? Або хто розтягнув по ній шнура?
 У що підстави її позапущувані, або хто поклав камінь наріжний її,
 коли разом співали всі зорі поранні та радісний окрик здіймали всі Божі сини?
 І хто море воротами загородив, як воно виступало, немов би з утроби виходило,
 коли хмари поклав Я за одіж йому, а імлу за його пелюшки,
 і призначив йому Я границю Свою та поставив засува й ворота,
 і сказав: Аж досі ти дійдеш, не далі, і тут ось межа твоїх хвиль гордовитих?
 Чи за своїх днів ти наказував ранкові? Чи досвітній зорі показав її місце,
 щоб хапалась за кінці землі та посипались з неї безбожні?
 Земля змінюється, мов та глина печатки, і стають, немов одіж, вони!
 І нехай від безбожних їх світло відійметься, а високе рамено зламається!
 Чи ти сходив коли аж до морських джерел, і чи ти переходжувався дном безодні?
 Чи для тебе відкриті були брами смерти, і чи бачив ти брами смертельної тіні?
 Чи широкість землі ти оглянув? Розкажи, якщо знаєш це все!
 Де та дорога, що світло на ній пробуває? А темрява де її місце,
 щоб узяти її до границі її, і щоб знати стежки її дому?
 Знаєш ти, бо тоді народився ж ти був, і велике число твоїх днів!
 Чи доходив коли ти до схованок снігу, і схованки граду ти бачив,
 які Я тримаю на час лихоліття, на день бою й війни?
 Якою дорогою ділиться вітер, розпорошується по землі вітерець?
 Хто для зливи протоку провів, а для громовиці дорогу,
 щоб дощити на землю безлюдну, на пустиню, в якій чоловіка нема,
 щоб пустиню та пущу насичувати, і щоб забезпечити вихід траві?
 Чи є батько в доща, чи хто краплі роси породив?
 Із чиєї утроби лід вийшов, а іній небесний хто його породив?
 Як камінь, тужавіють води, а поверхня безодні ховається.
 Чи зв'яжеш ти зав'язки Волосожару, чи розв'яжеш віжки в Оріона?
 Чи виведеш часу свого Зодіяка, чи Воза з синами його попровадиш?
 Чи ти знаєш устави небес? Чи ти покладеш на землі їхню владу?
 Чи підіймеш свій голос до хмар, і багато води тебе вкриє?
 Чи блискавки ти посилаєш, і підуть вони, й тобі скажуть Ось ми?
 Хто мудрість вкладає людині в нутро? Або хто дає серцеві розум?
 Хто мудрістю хмари зрахує, і хто може затримати небесні посуди,
 коли порох зливається в зливки, а кавалки злипаються?
 Чи здобич левиці ти зловиш, і заспокоїш життя левчуків,
 як вони по леговищах туляться, на чатах сидять по кущах?
 Хто готує для крука поживу його, як до Бога кричать його діти, як без їжі блукають вони?
Глава: 39 
 Хіба ти пізнав час народження скельних козиць? Хіба ти пильнував час мук породу лані?
 Чи на місяці лічиш, що сповнитись мусять, і відаєш час їх народження,
 коли приклякають вони, випускають дітей своїх, і звільняються від болів породу?
 Набираються сил їхні діти, на полі зростають, відходять і більше до них не вертаються.
 Хто пустив осла дикого вільним, і хто розв'язав ослу дикому пута,
 якому призначив Я степ його домом, а місцем його пробування солону пустиню?
 Він сміється із галасу міста, не чує він крику погонича.
 Що знаходить по горах, то паша його, і шукає він усього зеленого.
 Чи захоче служити тобі одноріг? Чи при яслах твоїх ночуватиме він?
 Чи ти однорога прив'яжеш до його борозни повороззям? Чи буде він боронувати за тобою долини?
 Чи повіриш йому через те, що має він силу велику, і свою працю на нього попустиш?
 Чи повіриш йому, що він верне насіння твоє, і збере тобі тік?
 Крило струсеве радісно б'ється, чи ж крило це й пір'їна лелеки?
 Бо яйця свої він на землю кладе та в поросі їх вигріває,
 і забува, що нога може їх розчавити, а звір польовий може їх розтоптати.
 Він жорстокий відносно дітей своїх, ніби вони не його, а що праця його може бути надаремна, того не боїться,
 бо Бог учинив, щоб забув він про мудрість, і не наділив його розумом.
 А за часу надходу стрільців ударяє він крильми повітря, і сміється з коня та з його верхівця!
 Чи ти силу коневі даси, чи шию його ти зодягнеш у гриву?
 Чи ти зробиш, що буде скакати він, мов сарана? Величне іржання його страшелезне!
 Б'є ногою в долині та тішиться силою, іде він насупроти зброї,
 сміється з страху й не жахається, і не вертається з-перед меча,
 хоч дзвонить над ним сагайдак, вістря списове та ратище!
 Він із шаленістю та лютістю землю ковтає, і не вірить, що чути гук рогу.
 При кожному розі кричить він: І-га! і винюхує здалека бій, грім гетьманів та крик.
 Чи яструб літає твоєю премудрістю, на південь простягує крила свої?
 Чи з твойого наказу орел підіймається, і мостить кубло своє на висоті?
 На скелі замешкує він та ночує, на скельнім вершку та твердині,
 ізвідти визорює їжу, далеко вдивляються очі його,
 а його пташенята п'ють кров. Де ж забиті, там він.
Глава: 40 
 І говорив Господь Йову й сказав:
 Чи буде ставати на прю з Всемогутнім огудник? Хто сперечається з Богом, хай на це відповість!
 І Йов відповів Господеві й сказав:
 Оце я знікчемнів, що ж маю Тобі відповісти? Я кладу свою руку на уста свої...
 Я раз говорив був, і вже не скажу, а вдруге і більш не додам!...
 І відповів Господь Йову із бурі й сказав:
 Підпережи но ти стегна свої, як мужчина: Я буду питати тебе, ти ж пояснюй Мені!
 Чи ти хочеш порушити право Моє, винуватити Мене, щоб оправданим бути?
 Коли маєш рамено, як Бог, і голосом ти загримиш, немов Він,
 то окрась Ти себе пишнотою й величністю, зодягнися у славу й красу!
 Розпорош лютість гніву свого, і поглянь на все горде й принизь ти його!
 Поглянь на все горде й його впокори, поспихай нечестивих на їхньому місці,
 поховай їх у поросі разом, а їхні обличчя обвий в укритті.
 Тоді й Я тебе славити буду, як правиця твоя допоможе тобі!
 А ось бегемот, що його Я створив, як тебе, траву, як худоба велика, він їсть.
 Ото сила його в його стегнах, його ж міцність у м'язах його живота.
 Випростовує він, немов кедра, свойого хвоста, жили стегон його посплітались.
 Його кості немов мідяні оті рури, костомахи його як ті пруття залізні.
 Голова оце Божих доріг; і тільки Творець його може зблизити до нього меча...
 Бо гори приносять поживу йому, і там грається вся звірина польова.
 Під лотосами він вилежується, в укритті очерету й болота.
 Лотоси тінню своєю вкривають його, тополі поточні його обгортають.
 Ось підіймається річка, та він не боїться її, він безпечний, хоча б сам Йордан йому в пащу впливав!
 Хто може схопити його в його очах, гаками ніздрю продіравити?
Глава: 41 
 (40-25) Чи левіятана потягнеш гачком, і йому язика стягнеш шнуром?
 (40-26) Чи очеретину вкладеш йому в ніздря, чи терниною щоку йому продіравиш?
 (40-27) Чи він буде багато благати тебе, чи буде тобі говорити лагідне?
 (40-28) Чи складе він умову з тобою, і ти візьмеш його за раба собі вічного?
 (40-29) Чи ним бавитись будеш, як птахом, і прив'яжеш його для дівчаток своїх?
 (40-30) Чи ним спільники торгуватимуть, чи поділять його між купців-хананеїв?
 (40-31) Чи шпильками проколиш ти шкіру його, а острогою риб'ячою його голову?
 (40-32) Поклади ж свою руку на нього, й згадай про війну, і більше того не чини!
 (41-1) Тож надія твоя неправдива, на сам вигляд його упадеш.
 (41-2) Нема смільчака, щоб його він збудив, а хто ж перед обличчям Моїм зможе стати?
 (41-3) Хто вийде навпроти Мене й буде цілий? Що під небом усім це Моє!
 (41-4) Не буду мовчати про члени його, про стан його сили й красу його складу.
 (41-5) Хто відкриє поверхню одежі його? Хто підійде коли до двійних його щелепів?
 (41-6) Двері обличчя його хто відчинить? Навколо зубів його жах!
 (41-7) Його спина канали щитів, поєднання їх крем'яная печать.
 (41-8) Одне до одного доходить, а вітер між ними не пройде.
 (41-9) Одне до одного притверджені, сполучені, і не відділяться.
 (41-10) Його чхання засвічує світло, а очі його як повіки зорі світової!
 (41-11) Бухає полум'я з пащі його, вириваються іскри огненні!
 (41-12) Із ніздер його валить дим, немов з того горшка, що кипить та біжить.
 (41-13) Його подих розпалює вугіль, і бухає полум'я з пащі його.
 (41-14) Сила ночує на шиї його, а страх перед ним утікає.
 (41-15) М'ясо нутра його міцно тримається, воно в ньому тверде, не хитається.
 (41-16) Його серце, мов з каменя вилите, і тверде, як те долішнє жорно!
 (41-17) Як підводиться він, перелякуються силачі, та й ховаються з жаху.
 (41-18) Той меч, що досягне його, не встоїть, ані спис, ані ратище й панцер.
 (41-19) За солому залізо вважає, а мідь за гнилу деревину!
 (41-20) Син лука, стріла, не примусит увтікати його, каміння із пращі для нього зміняється в сіно.
 (41-21) Булаву уважає він за соломинку, і сміється із посвисту ратища.
 (41-22) Під ним гостре череп'я, лягає на гостре, немов у болото.
 (41-23) Чинить він, що кипить глибочінь, мов горня, і обертає море в окріп.
 (41-24) Стежка світить за ним, а безодня здається йому сивиною.
 (41-25) Немає подоби йому на землі, він безстрашним створений,
 (41-26) він бачить усе, що високе, він цар над усім пишним звір'ям!
Глава: 42 
 А Йов відповів Господеві й сказав:
 Я знаю, що можеш Ти все, і не спиняється задум у Тебе!
 Хто ж то такий, що ховає пораду немудру? Тому я говорив, але не розумів... Це чудніше від мене, й не знаю його:
 Слухай же ти, а Я буду казати, запитаю тебе, ти ж Мені поясни...
 Тільки послухом уха я чув був про Тебе, а тепер моє око ось бачить Тебе...
 Тому я зрікаюсь говореного, і каюсь у поросі й попелі!...
 І сталося по тому, як Господь промовив ці слова до Йова, сказав Господь теманянину Еліфазові: Запалився Мій гнів на тебе та на двох твоїх приятелів, бо ви не говорили слушного про Мене, як раб Мій Йов.
 А тепер візьміть собі сім бичків та сім баранів, і йдіть до Мого раба Йова, і принесете цілопалення за себе, а Мій раб Йов помолиться за вас, бо тільки з ним Я буду рахуватися, щоб не вчинити вам злої речі, бо ви не говорили слушного про Мене, як раб Мій Йов.
 І пішли теманянин Еліфаз, і шух'янин Білдад, та нааматянин Цофар, і зробили, як говорив їм Господь. І споглянув Господь на Йова.
 І Господь привернув Йова до першого стану, коли він помолився за своїх приятелів. І помножив Господь усе, що Йов мав, удвоє.
 І поприходили до нього всі брати його, і всі сестри його та всі попередні знайомі його, і їли з ним хліб у його домі. І вони головою хитали над ним, та потішали його за все зле, що Господь був спровадив на нього. І дали вони йому кожен по одній кеситі, і кожен по одній золотій обручці.
 А Господь поблагословив останок днів Йова більше від початку його, і було в нього чотирнадцять тисяч дрібної худоби, і шість тисяч верблюдів, тисяча пар худоби великої та тисяча ослиць.
 І було в нього семеро синів та три дочки.
 І назвав він ім'я першій: Єміма, і ім'я другій: Кеція, а ім'я третій: Керен-Гаппух.
 І таких вродливих жінок, як Йовові дочки, не знайшлося по всій землі. І дав їм їх батько спадщину поміж їхніми братами.
 А Йов жив по тому сотню й сорок років, і побачив синів своїх та синів синів своїх, чотири поколінні.
 І впокоївся Йов старим та насиченим днями.
