 за допомогою спеціальної форми (англ. Illinois School Report Card) та вповноважена давати рекомендації уряду штату стосовно фінансування та нормативного регулювання освіти.


=== Початкові та середні школи ===
Освіта в Іллінойсі є обов'язковою для дітей віком від 7 до 17 років. Школи зазвичай поділяються на три рівні — початкова школа (англ. elementary school), середня школа (англ. middle school, junior high school) та старша школа (англ. high school). Шкільні округи мають доволі складну структуру, причому багато територій формально належать до двох округів — одного для старшої школи і другого для початкової та середньої. Ці два поділи не обов'язково пов'язані між собою: один округ старшої школи може включати в себе декілька округів молодшої та середньої, і навпаки.


=== Коледжі та університети ===
Станом на серпень 2010 року, декілька університетів Іллінойсу входять до числа кращих у США: Університет Чикаго (4), Північно-Західний університет з основним кампусом в Еванстоні (12), Іллінойський університет в Урбана-Шампейн (41), Університет Лойола в Чикаго (106), Іллінойський технологічний інститут (113).
Університет Чикаго протягом тривалого часу тримається в першій десятці університетів світу за різноманітними рейтингами. Університет Іллінойсу в Урбана-Шампейні вважається одним із найкращих інженерних вишів у США та світі.


== Спорт ==
Практично всі спортивні команди вищих ліг в Іллінойсі базуються в Чикаго. Серед них:
Чикаго Кабс (англ. Chicago Cubs) — бейсбольна команда. Домашнім стадіоном для «Чикаго Кабс» є Wrigley Field на півночі Чикаго.
Чикаго Вайт Сокс (англ. Chicago White Sox) — бейсбольна команда. Домашнім стадіоном є U.S. Cellular Field на півдні Чикаго.
Чикаго Берс (англ. Chicago Bears) — команда з американського футболу, базується на стадіоні Солджер-Філд.
Чикаго Файр (англ. Chicago Fire) — футбольна команда, домашній стадіон — Тойота-Парк.
Чикаго Блекгокс (англ. Chicago Blackhawks) — хокейна команда. Домашня арена «Чикаго Блекгокс» — Юнайтед-центр.
Чикаго Буллз (англ. Chicago Bulls) — баскетбольна команда. Домашня арена — Юнайтед-центр.
Окрім того, в штаті є велика кількість спортивних команд нижчого рівня, що базуються як у Чикаго, так і за його межами. На автобанах Іллінойсу проводилися автомобільні перегони, організовані NASCAR, Champ Car та IndyCar.


== Пам'ятки ==


=== Музеї ===

В Іллінойсі є велика кількість музеїв, основна маса яких зосереджена в Чикаго. Деякі з найвідоміших музеїв Чикаго — Акваріум Шедда, Філдівський музей природньої історії, Чиказький художній інститут, Планетарій Адлера, Музей науки та промисловості тощо.
В Українській околиці Чикаго розташовані Український національний музей Чикаго та Український інститут модерного мистецтва.
Сучасний Президентський музей-бібліотека Авраама Лінкольна в Спрингфілді є найбільшою та найпопулярнішою президентською бібліотекою в США. Інші історичні музеї штату включають в себе Польський музей Америки (англ. Polish Museum of America) в Чикаго, Помістя Магнолія (англ. Magnolia Manor) в Кейро та Будинок Улісса Гранта в Галені.
Агломерація Чикаго також має два зоопарки — великий Брукфілдський зоопарк в західному передмісті Брукфілд, що містить понад 2300 тварин та має площу 87 гектарів, та Зоопарк у Лінкольн-Парку на півночі від центру Чикаго, площею в 14 гектарів.


== Транспорт ==

Іллінойс має добре розвинену транспортну систему завдяки центральному розташуванню в США та близькості до Великих озер і Кукурудзяного поясу.
З 1962 по 1998 рік Міжнародний аеропорт О'Хара (ORD), що знаходиться на північно-західній околиці Чикаго, був найзавантаженішим аеропортом світу за кількістю пасажирів та окремих рейсів. Хоча за цими критеріями 1998 року він поступився аеропорту Гартсфілд-Джексон в Атланті, О'Хара залишається в першій трійці найзавантаженіших аеропортів світу, а в деякі роки виходить на перше місце. Аеропорт є важливим пересадковим вузлом для компаній United Airlines та American Airlines. Міжнародний аеропорт Чикаго Мідвей (MDW), розташований на південному заході Чикаго, є другим за важливістю аеропортом Іллінойсу. Станом на 2005 рік, Мідвей був 30-м аеропортом США за пасажиропотоком.
Громадський транспорт у метрополійній області Чикаго представлений Чиказьким метрополітеном, що керується компанією CTA, автобусними маршрутами компаній CTA (Чикаго та найближчі передмістя) та Pace, а також залізничними системами Metra та Amtrak.


== Українська діаспора в Іллінойсі ==

Етнічно українське населення штату зосереджене переважно в Чикаго та передмістях. Українська околиця (англ. Ukrainian Village), місцевість, що входить до адміністративного району West Town у Чикаго, має значний відсоток українців. Тут розташовані два українські музеї, крамниці, православний Собор князя Володимира, католицька Церква святих Володимира та Ольги, католицький Собор святого Миколая, місцеві відділення організацій «Пласт» та «Міст-Карпати». Українська діаспора Іллінойсу активно долучається до організації масштабного святкування Дня незалежності України в Чикаго, де збираються співочі та танцювальні гурти українців з різних штатів США, а також відомі українські виконавці.
У березні 1990 року виникла громадська організація Товариство української мови Чикаго.
У центрі Чикаго розташоване одне з чотирьох Генеральних консульств України в США.
У грудні 2002 року Українську околицю було оголошено районом-пам'яткою Чикаго, а в 2005 та 2007 роках формальні межі району було розширено.


== Символи штату ==

Амфібія — амбістома тигрова;
Птах — червоний кардинал;
Метелик — монарх;
Риба — сонячний окунь;
Квітка — фіалка;
Трава — бородач Жерара;
Ссавець — олень білохвостий;
Рептилія — розписана черепаха;
Дерево — білий дуб;
Танок — сквер-данс;
Їжа — яблуко та попкорн;
Скам'янілість — туллімонструм;
Мінерал — флюорит;
Девіз — «Суверенітет штату, єдність нації» (англ. State sovereignty, national union);
Прізвисько — «Земля Лінкольна» (англ. Land of Lincoln);
Ґрунт — драммер (глинистий);
Пісня — «Illinois».


== Цікавинки ==
Іллінойс — перший штат, який проголосував за 13-ту поправку до Конституції США про скасування рабства.
Напрямок річки Чикаго, що протікає через однойменне місто, був штучно змінений 1900 року.
95% гарбузів, які вирощуються для насіння в США, ростуть в Іллінойсі, а 85% гарбузового насіння, що продається в державі, виготовляється в місті Мортон.
У березні 2009 року сенат штату Іллінойс прийняв рішення, що Плутон буде вважатися в штаті планетою, а день 13 березня буде в штаті днем Плутона.


== Відомі постаті ==


=== Президенти США ===
Улісс Грант — народився в Огайо та служив військовим, проте напередодні Громадянської війни оселився в Іллінойсі та балотувався в президенти саме від нього.
Авраам Лінкольн — народився в Кентуккі, переїхав до Іллінойсу в 21 рік. Був представником Генеральної асамблеї Іллінойсу та Палати представників США від 7-го округу Іллінойсу.
Барак Обама — народився в штаті Гаваї, згодом оселився в Іллінойсі та теж балотувався від нього.
Рональд Рейган — єдиний Президент США, який народився в Іллінойсі. Політичну кар'єру розпочав у Каліфорнії, де став губернатором і балотувався в президенти.


=== Інші політичні діячі ===
Річард Дурбін — американський політик, сенатор США від штату Іллінойс.


=== Науковці ===
Джейн Аддамс — американський соціолог і філософ, лауреат Нобелівської премії миру 1931 року.
Енріко Фермі — італійський фізик, відомий своїми роботами в області ядерної, квантової і статистичної фізики.


=== Митці та актори ===
Луї Армстронг — американський джазовий музикант, відомий у США як король джазу.
Рей Бредбері — американський письменник.
Едді Веддер — чільний вокаліст і один з трьох гітаристів рок-гурту «Pearl Jam».
Робін Вільямс — американський актор, комік, лауреат декількох нагород.
Френк Ллойд Райт — американський архітектор-новатор.
Текора Роджерс — американська джаз-співачка.
Гаррісон Форд — американський актор.
Ернест Хемінгуей — американський письменник та журналіст, лауреат Нобелівської премії з літератури 1954 року.


=== Спортсмени ===
Метт Г'юз — американський спортсмен, професійний борець, спеціаліст зі змішаних бойових мистецтв.
Деррік Роуз — американський професійний баскетболіст.
Кріс Челіос — американський хокеїст, член Зали слави хокею (2013).


=== Українці, пов'язані з Іллінойсом ===
Дарія Маркусь — український науковець-енциклопедист, співредактор Енциклопедії української діяспори.
Катерина Ющенко — економіст, підприємець, дружина екс-президента України Віктора Ющенка.
Наталія Яресько — українська громадська діячка і підприємець, міністр фінансів України з 2 грудня 2014.


=== Інші ===
Г'ю Гефнер — американський видавець, засновник і шеф-редактор журналу «Плейбой».
Рене Робер Кавельє де ла Саль — французький мореплавець.
Мішель Обама — юрист, дружина Барака Обами.
Джей Прітцкер — бізнесмен, філантроп.


== Галерея ==


== Примітки ==


== Посилання ==
Офіційний сайт (англ.)
Офіційний сайт Туристичного Офісу Іллінойсу (англ.)
Біографії губернаторів Іллнойсу в 1818-1885 роках (англ.)
Опис автошляхів Іллінойсу (англ.)
Енергосистема Іллінойсу (англ.)
 Географічні дані про Іллінойс // OpenStreetMap
Іллінойс, каталог посилань Open Directory Project