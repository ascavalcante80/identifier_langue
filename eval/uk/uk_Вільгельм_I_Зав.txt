скопів й абатів, а також важелі втручання у справи управління церковними єпархіями. До 1066 року обсяг влади нормандського герцога стосовно церковних питань був одним з найбільш широких у Європі. Взявши на озброєння клюнійські ідеї про очищення церкви, Вільгельм, тим не менше, не поділяв прагнення лідерів григоріанської реформи звільнити духовну владу від впливу світської й укріпити зв’язки національних церков з папою римським.
Здобувши підтримку церкви у завоюванні Англії, король не поспішав виконувати головну вимогу папи про усунення архієпископа Стіганда. Лише пряме втручання папи 1070 року призвело до позбавлення Стіганда церковного сану та його арешту. Новим архієпископом Кентерберійським став Ланфранк, один з найближчих радників Вільгельма і європейський авторитет у питаннях богослов'я. Ланфранк цілком поділяв уявлення короля про роль світської влади у церковних справах й очолив роботу з реформування англійської церкви. Під впливом Ланфранка були ухвалені постанови про заборону симонії й уведення обов’язкового целібату священників. Була реорганізована єпископальна структура англійської церкви, багато єпископських кафедр було перенесено із селищ до міст. Створена в результаті цього система дієцезій проіснувала упродовж всього середньовіччя. Одним з найважливіших заходів реформи став розподіл у 1076 році світської і церковної юрисдикції, що поклало початок канонічному праву та становленню незалежних від світської влади церковних судів. На пости єпископів та абатів стали призначатись виключно нормандці й до 1086 року у всій країні залишився тільки один єпископ англосаксонського походження. Це, з одного боку, призвело до деякого відчуження нижчого духовенства, а з іншого — значно посилило контроль центральної влади над церквою і сприяло упровадженню в англійській церкві сучасних релігійних ідей та практик.
Проводячи церковних інституцій, у стосунках з папою Вільгельм залишався на позиціях егалітаризму. Було встановлено, що жоден папа не може бути визнаний в Англії без згоди короля, що папські послання й булли не діють на території Англії без спеціального королівського дозволу, що будь-які нововведення в церковних питаннях мають попередньо схвалюватись королем. Більше того, єпископам було заборонено без санкції монарха здійснювати поїздки до Риму, навіть за викликом папи. Коли в Італії спалахнула боротьба між папою Григорієм VII й антипапою Климентом III Вільгельм Завойовник зайняв позицію суворого нейтралітету. Король послідовно відмовлявся визнати феодальний сюзеренітет папського престолу над Англійським королівством, одночасно продовжуючи сплачувати «Гріш Святого Петра».


== Смерть та спадкоємці ==

Остання війна Вільгельма розгорнулась у Франції. Ще 1077 року французький король підкорив собі графство Вексен, що прикривало підступи до Нормандії з боку Парижа. Це різко послабило оборонну систему східної Нормандії. На початку 1087 року французький гарнізон Манта, центру Вексена, розграбував нормандське графство Евре. Вільгельм, що прибув до Нормандії ще наприкінці 1086 року, зажадав від Філіпа I повернення Вексена, а після відмови взяв у облогу і спалив Мант. Королівський кінь, проїжджаючи пожарищем, наступив на гаряче вугілля, перекинувся й поранив Вільгельма у живіт (ріжок сідла пошкодив черевну порожнину). Упродовж наступних шести місяців Вільгельм повільно помирав, страждаючи від жорстокого болю — на місці ушкодження утворився нарив. Каючись у своїх злодіяннях, Вільгельм відправив гроші на відновлення спалених у Манті церков та звільнив політичних в’язнів.
9 вересня 1087 року Вільгельм Завойовник помер у віці 60 років у монастирі Сен-Жерве, поблизу Руана. Його наближені негайно полишили тіло, яке навіть не охололо, скинувши його на підлогу, й розграбували усі наявні цінності. Герлуїн, єдиний лицар, що залишився відданим своєму королю, перевіз тіло в Кан, до церкви св. Стефана. Одразу ж після перенесення гробу Вільгельма в Кан, у місті спалахнула велика пожежа. Тільки приборкавши вогонь, городяни зайнялись похованням Вільгельма I. Під час церемонії живіт покійника настільки роздувся, що одного моменту не витримав і лопнув, заляпавши кров’ю та гноєм нечисленних присутніх, від чого ті вибігли, затиснувши носи. Під час поховання людина, у якої король відняв землю, де було зведено церкву св. Стефана, заборонив ховати Вільгельма, вимагаючи відшкодування збитків, завданих монархом. Тільки після сплати йому 60 шилінгів колишній землевласник дозволив поховати тіло Вільгельма I.
У часи Великої Французької революції гробницю Вільгельма було розкрито й розграбовано, нині під могильною плитою є лише одна гомілкова кістка короля.
Перед смертю Вільгельм заповів англійський престол своєму другому сину Вільгельму II Рудому, а герцогом Нормандії, де існувало спадкове право, мав стати старший син й неодноразовий заколотник Роберт II Куртгез.


== Шлюб та діти ==
Дружина: з 1053 Матильда Фландрська (бл. 1031—1083), дочка Балдуїна V, графа Фландрії:
Роберт III Куртгьоз (бл. 1054—1134), герцог Нормандії
Аліса (нар. бл. 1055), можливо, наречена Гарольда Годвінсона
Сесилія (бл. 1056—1126), абатиса монастиря Святої Трійці, Кан
Вільгельм II Руфус (1056—1100), король Англії
Ричард (1057 — бл. 1081), вбитий у південній Англії
Адела (бл. 1062—1138), дружина Етьєна II, графа Блуа
Агата (бл. 1064 — бл. 1080), наречена Альфонсо VI, короля Кастилії
Констанція (бл. 1066—1090), дружина Алана IV, герцога Бретані
Матильда (?)
Генріх I Боклерк (1068—1135), король Англії
Раніше також вважалось, що ще однією дочкою Вільгельма (можливо незаконнонародженою) була Гундреда (бл. 1063—1085), дружина Вільгельма де Варенна. Нині ця версія вважається відкинутою .


== Фамільне Дерево ==


== Примітки ==


== Література ==
Англосаксонський часопис
Дуглас Девід: Вільгельм Завойовник. Вікінг на англійському престолі
Мортон А. А., Історія Англії, 1950
Freeman E. A., William the Conqueror, [1]


== Посилання ==
Життя й правління Вільгельма I. Офіційний сайт монархії Великобританії (англійською). Архів оригіналу за 2013-06-22. Процитовано 2011-08-12. 
Ілюстрована біографія Вільгельма Завойовника (англійською). Архів оригіналу за 2013-06-22. Процитовано 2011-08-12. 
KINGS of ENGLAND 1066-1135 (NORMANDY). Foundation for Medieval Genealogy (англійською). Архів оригіналу за 2013-06-22. Процитовано 2011-08-12. 
William I 'the Conqueror', King of England. A genealogical survey of the peerage of Britain as well as the royal families of Europe (англійською). Архів оригіналу за 2013-06-22. Процитовано 2011-08-12. 
William I of England - English Wikipedia(англ.)
Style of the British sovereign - English Wikipedia(англ.)