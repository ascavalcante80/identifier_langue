 використовується 5 000 МВт. На самій Замбезі існує два великих гідроелектричних проекти: Каріба на кордоні Замбії з Зімбабве і Каора-Басса в Мозамбіку, а також значно менші гідроелектростанції на водоспаді Вікторія. На притоках Замбезі гідроенергетичні проекти існують на річках Кафуе в Замбії і Шире в Малаві. Каріба постачає електрикою значну частину економіки Замбії (зокрема, мідеплавильну промисловість Мідного поясу — індустріального регіону Замбії на півночі країни) і Зімбабве; електрика з Каора-Басса експортується до Південно-Африканської Республіки, а води створеного греблею водосховища використовуються для іригації і інтенсивного рільництва. Будівництво кількох гідроенергетичних проектів планується як на самій Замбезі, так і на її притоках.


=== Прирічкові міста ===
Внаслідок загалом рідкого населення прирічкових районів Замбезі, а також її несудноплавності на її берегах виникло не дуже багато розвинених міських центрів. Серед них варто згадати такі (перелічені від витоку в напрямку гирла):
Монгу в західній Замбії на полонині Бароце;
Катіма-Муліло в Намібії і Сешеке на протилежному замбійському березі;
Марамба (Лівінгстон) в Замбіі і Вікторія-Фолз в Зімбабве біля водоспаду Вікторія;

Каріба в Зімбабве;
Сонго біля греблі Каора-Басса в Мозамбіку;
Тете в Мозамбіку;
Шинде біля гирла в Мозамбіку — невеликий морський порт.


== Екологічні загрози ==
Скидання до ріки каналізаційних стоків — основне джерело забруднення річкових вод довкола міських центрів; брак очисних споруд у більшості міст регіону змушує їх зливати неочищені стоки просто в ріку. Це призводить до евтрофікації річкових вод і сприяє поширенню захворювань, пов'язаних з поганою гігієною, таких як холера, тиф та дизентерія.
Будівництво гребель, які почали регулювати річковий стік, справило великий вплив на природу і населення регіону Замбезі. Після побудови греблі Каора Басса в 1973 році її керівництво вирішило заповнити водосховище протягом однієї повені попри рекомендації фахівців розтягнути цей процес хоча б на два роки. Таке радикальне зменшення припливу води призвело до скорочення площі мангрових заростей на 40%, посилило ерозію ґрунтів в прибережному регіоні і на 60% скоротило вилов креветки біля гирла внаслідок зменшення відкладення мулу і пов'язаних з ним поживних речовин. Великих втрат зазнала вся екосистема вологих низовин нижнього Замбезі.


== Історія дослідження ==

Регіон Замбезі був відомий середньовічним картографам як імперія Мономотапа, і русло ріки, а також озера Ньяса і Нгамі, зображалися на старих картах досить точно. Імовірно, ці карти складались за свідченнями арабських торговців, котрі проникали сюди починаючи з X ст. В XVI ст. тут з'явилися португальці, котрі сподівалися скористатися Замбезі як транспортним шляхом до внутрішніх областей Африки, багатих на золото, слонову кістку та рабів. До XIX вважалося, що ріка витікає з великого внутрішнього моря, яке розташоване на північ від її гирла і є також витоком Нілу.
Першим з європейців, хто відвідав верхню течію Замбезі, був шотландський місіонер і мандрівник Девід Лівінгстон, який досяг Замбезі під час своїх експедицій з території Бечуаналенду в 1851 і 1853 роках. Два чи три роки по тому він спустився по Замбезі до її гирла і наніс її на карту; протягом цієї подорожі він відкрив водоспад Вікторія. В 1858–1860 роках спільно з Джоном Кірком він піднявся річкою від гирла Конгоне до водоспаду, а також пройшов руслом її притоки Шире до озера Ньяса.
В 1878–1879 роках португальський дослідник Алешандрі ді Серпа Пінту здійснив подорож через всю південну частину Африки з Анголи на західному узбережжі до Дурбана (сучасна ПАР) на східному, під час якого наніс на карту деякі з західних приток Замбезі і зробив обмірювання водоспаду Вікторія.
В 1889 році був відкритий судноплавний рукав Шинде на півночі від основної дельти ріки. В 1895–1896 і 1898–1900 роках дві експедиції з майором А. Сент-Хілл Гіббонсом на чолі продовжили дослідження верхньої течії Замбезі, що було почате Лівінгстоном, і простежили ріку до її витоку.


== Посилання ==
Інформація про басейн Замбезі і карта басейну (англійською мовою)
Водні ресурси і природа басейну Замбезі (англійською мовою)
Zambezi River Authority (англійською мовою)
The Zambezi Society (англійською мовою)
Карта міжнародних річкових басейнів Африки (англійською мовою)