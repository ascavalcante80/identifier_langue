кали від вістря меча, зміцнялись від слабости, хоробрі були на війні, обертали в розтіч полки чужоземців;
 жінки діставали померлих своїх із воскресіння; а інші бували скатовані, не прийнявши визволення, щоб отримати краще воскресіння;
 а інші дізнали наруги та рани, а також кайдани й в'язниці.
 Камінням побиті бували, допитувані, перепилювані, умирали, зарубані мечем, тинялися в овечих та козячих шкурах, збідовані, засумовані, витерпілі.
 Ті, що світ не вартий був їх, тинялися по пустинях та горах, і по печерах та проваллях земних.
 І всі вони, одержавши засвідчення вірою, обітниці не прийняли,
 бо Бог передбачив щось краще про нас, щоб вони не без нас досконалість одержали.
Глава: 12 
 Тож і ми, мавши навколо себе велику таку хмару свідків, скиньмо всякий тягар та гріх, що обплутує нас, та й біжім з терпеливістю до боротьби, яка перед нами,
 дивлячись на Ісуса, на Начальника й Виконавця віри, що замість радости, яка була перед Ним, перетерпів хреста, не звертавши уваги на сором, і сів по правиці престолу Божого.
 Тож подумайте про Того, хто перетерпів такий перекір проти Себе від грішних, щоб ви не знемоглись, і не впали на душах своїх.
 Ви ще не змагались до крови, борючись проти гріха,
 і забули нагад, що говорить до вас, як синів: Мій сину, не нехтуй Господньої кари, і не знемагай, коли Він докоряє тобі.
 Бо Господь, кого любить, того Він карає, і б'є кожного сина, якого приймає!
 Коли терпите кару, то робить Бог вам, як синам. Хіба є такий син, що батько його не карає?
 А коли ви без кари, що спільна для всіх, то ви діти з перелюбу, а не сини.
 А до того, ми мали батьків, що карали наше тіло, і боялися їх, то чи ж не далеко більше повинні коритися ми Отцеві духів, щоб жити?
 Ті нас за короткого часу карали, як їм до вподоби було, Цей же на користь, щоб ми стали учасниками Його святости.
 Усяка кара в теперішній час не здається потіхою, але смутком, та згодом для навчених нею приносить мирний плід праведности!
 Тому то опущені руки й коліна знеможені випростуйте,
 і чиніть прості стежки ногам вашим, щоб кульгаве не збочило, але краще виправилось.
 Пильнуйте про мир зо всіма, і про святість, без якої ніхто не побачить Господа.
 Дивіться, щоб хто не зостався без Божої благодаті, щоб не виріс який гіркий корінь і не наробив непокою, і щоб багато-хто не опоганились тим.
 Щоб не був хто блудник чи безбожник, немов той Ісав, що своє перворідство віддав за поживу саму.
 Бо знаєте ви, що й після, як схотів він успадкувати благословення, відкинутий був, не знайшов бо був можливости до покаяння, хоч його із слізьми шукав.
 Бо ви не приступили до гори дотикальної та до палючого огню, і до хмари, і до темряви, та до бурі,
 і до сурмового звуку, і до голосу слів, що його ті, хто чув, просили, щоб більше не мовилось слово до них.
 Не могли бо вони того витримати, що наказано: Коли й звірина до гори доторкнеться, то буде камінням побита.
 І таке страшне те видіння було, що Мойсей проказав: Я боюся й тремчу!...
 Але ви приступили до гори Сіонської, і до міста Бога Живого, до Єрусалиму небесного, і до десятків тисяч Анголів,
 і до Церкви первороджених, на небі написаних, і до Судді всіх до Бога, і до духів удосконалених праведників,
 і до Посередника Нового Заповіту до Ісуса, і до покроплення крови, що краще промовляє, як Авелева.
 Глядіть, не відвертайтеся від того, хто промовляє. Бо як не повтікали вони, що зреклися того, хто звіщав на землі, то тим більше ми, якщо зрікаємся Того, Хто з неба звіщає,
 що голос Його захитав тоді землю, а тепер обіцяв та каже: Ще раз захитаю не тільки землею, але й небом.
 А ще раз визначає заміну захитаного, як створеного, щоб зосталися ті, хто непохитний.
 Отож ми, що приймаємо царство непохитне, нехай маємо благодать, що нею приємно служитимемо Богові з побожністю й зо страхом.
 Бо наш Бог то палючий огонь!
Глава: 13 
 Братолюбство нехай пробуває між вами!
 Не забувайте любови до приходнів, бо деякі нею, навіть не відаючи, гостинно були прийняли Анголів.
 Пам'ятайте про в'язнів, немов із ними були б ви пов'язані, про тих, хто страждає, як такі, що й самі ви знаходитесь в тілі.
 Нехай буде в усіх чесний шлюб та ложе непорочне, а блудників та перелюбів судитиме Бог.
 Будьте життям не грошолюбні, задовольняйтеся тим, що маєте. Сам бо сказав: Я тебе не покину, ані не відступлюся від тебе!
 Тому то ми сміливо говоримо: Господь мені помічник, і я не злякаюсь нікого: що зробить людина мені?
 Спогадуйте наставників ваших, що вам говорили Слово Боже; і, дивлячися на кінець їхнього життя, переймайте їхню віру.
 Ісус Христос учора, і сьогодні, і навіки Той Самий!
 Не захоплюйтеся всілякими та чужими науками. Бо річ добра зміцняти серця благодаттю, а не стравами, що користи від них не одержали ті, хто за ними ходив.
 Маємо жертівника, що від нього годуватися права не мають ті, хто скинії служить,
 бо котрих звірят кров первосвященик уносить до святині за гріхи, тих м'ясо палиться поза табором,
 тому то Ісус, щоб кров'ю Своєю людей освятити, постраждав поза брамою.
 Тож виходьмо до Нього поза табір, і наругу Його понесімо,
 бо постійного міста не маємо тут, а шукаємо майбутнього!
 Отож, завжди приносьмо Богові жертву хвали, цебто плід уст, що Ім'я Його славлять.
 Не забувайте ж і про доброчинність та спільність, бо жертви такі вгодні Богові.
 Слухайтесь ваших наставників та коріться їм, вони бо пильнують душ ваших, як ті, хто має здати справу. Нехай вони роблять це з радістю, а не зідхаючи, бо це для вас не корисне.
 Моліться за нас, бо надіємося, що ми маємо добре сумління, бо хочемо добре в усьому поводитись.
 А надто прошу це робити, щоб швидше до вас мене вернено.
 Бог же миру, що з мертвих підняв великого Пастиря вівцям кров'ю вічного заповіту, Господа нашого Ісуса,
 нехай вас удосконалить у кожному доброму ділі, щоб волю чинити Його, чинячи в вас любе перед лицем Його через Ісуса Христа, Якому слава на віки вічні. Амінь.
 Благаю ж вас, браття, прийміть слово потіхи, бо коротко я написав вам.
 Знайте, що наш брат Тимофій вже випущений, і я з ним; коли незабаром він прийде, я вас побачу.
 Вітайте всіх ваших наставників та всіх святих. Вітають вас ті, хто в Італії.
 Благодать зо всіма вами! Амінь.
