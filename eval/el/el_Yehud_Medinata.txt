 μισθοφόρους που ζούσαν στην Ελεφαντίνη από κάποιον Ανανία ότι ο βασιλιάς μέσω του σατράπη της χώρας Αρσάμη είχε στείλει ένα διάταγμα που καθόριζε τον εορτασμό του Πάσχα σύμφωνα με το τυπικό που είχε επιβάλλει ο Έσδρας. Το γεγονός αυτό αναθέρμανε τις σχέσεις των μισθοφόρων με τον Ναό της πόλης και αυτό σήμανε αύξηση των εσόδων του τελευταίου.
Λίγο αργότερα ο Αρσάμης έφυγε από την Αίγυπτο για να παρουσιαστεί στον βασιλιά (410 π.Χ.). Κατά την διάρκεια της απουσίας του ένας Πέρσης αξιωματούχος ο Υδάρνης στασίασε. Ο Υδάρνης κέρδισε την υποστήριξη των αιγυπτιακών στρατευμάτων που διοικούσε ο γιος του Νεφαγιάν υποσχόμενος ότι θα καταστρέψει τον Ναό της Ελεφαντίνης. Οι Αιγύπτιοι δεν συμπαθούσαν τον Ναό καθώς εκεί τελούνταν αιματηρές θυσίες. Ο Υδάρνης πέθανε όμως ο διάδοχος του Νεφαγιάν τήρησε την υπόσχεση του και ο Ναός λεηλατήθηκε, πυρπολήθηκε και κατεδαφίστηκε.
Ο αρχιερέας του Ναού της Ελεφαντίνης Ιεδωνίας και οι υπόλοιποι ιερείς έστειλαν επιστολή στον Πέρση διοικητή της Ιουδαίας Βαγώση και τον αρχιερέα Ιωαδά γιο του Ελιασίβ ζητώντας βοήθεια. Καμία απάντηση δεν έλαβαν μια και το γεγονός δεν φάνηκε ότι δυσαρέστησε ιδιαιτέρα το ιερατείο του Ναού που έβλεπε το όλο ζήτημα ανταγωνιστικά .
Ο Αρσάμης γύρισε τελικά στην Αίγυπτο κατέστειλε την στάση και σκότωσε τον Νεφαγιάν. Ο Ναός όμως της Ελεφαντίνης εξακολουθούσε να είναι σωρός ερειπίων. Λίγο αργότερα το 407 π.Χ. ο Ιεδωνίας έστειλε μια επιστολή στον Βαγώση με την οποία ζητούσε ταπεινά από τον Πέρση αξιωματούχο να στείλει μια επιστολή στον Αρσάμη με την οποία θα του συνιστούσε την αποκατάσταση του Ναού. Μια άλλη επιστολή έστειλε και στους γιους του Σαναβαλλάτ, Δειλαΐα και Σελεμία. Ο Βάγωσης και ο Δειλαΐας έστειλαν μια τέτοια επιστολή.Οισυστάσεις τους όμως επειδή ήταν κατώτεροι αξιωματούχοι για τον Αρσάμη δεν είχαν καμία αξία.
Ο Ιεδωνίας συνέχισε απτόητος απευθυνόμενος στον φρούραρχο των Θηβών. Σε μια επιστολή που του έστειλε σε ακόμη πιο ταπεινό ύφος δέχθηκε να σταματήσουν οι αιματηρές θυσίες και να καίγεται μόνο θυμίαμα στον βωμό ενώ θα προσφέρονταν μόνο σπονδές και τρόφιμα. Ενώ όμως ο Ιεδωνίας και μια επιτροπή ιερέων είχε σταθεί έξω από την πύλη της πόλης για να συναντήσει τον φρούραρχο συνελήφθησαν και φυλακίσθηκαν. Αφέθηκαν ελεύθεροι μόνο αφού κατέβαλαν ένα χρηματικό ποσό ενώ τους αφαιρέθηκαν όλα τους τα αξιώματα. Λίγα χρόνια αργότερα (405 π.Χ.) μια επανάσταση υπό την ηγεσία ενός νέου επιδόξου φαραώ του Αμυρταίου ΙΙ ξέσπασε και οι Ιουδαίοι πολέμησαν με το μέρος των Αιγυπτίων.
Ο Δαρείος ΙΙ είχε την ευκαιρία να αναμειχθεί στον μεγάλο εμφύλιο πόλεμο που μαίνονταν στην Ελλάδα μεταξύ της Αθήνας και της Σπάρτης και κατέληξε στην ήττα της πρώτης. Πέθανε την άνοιξη του 404 π.Χ. και στον θρόνο τον διαδέχθηκε ο γιος του Αρταξέρξης ΙΙ ο Μνήμων . Στην Ιουδαία λίγο αργότερα ξέσπασε κρίση επειδή ο Βαγώσης θέλησε να αντικαταστήσει τον αρχιερέα Ιωανάν με τον νεότερο αδελφό του Ιησού. Η εμφύλια διαμάχη μεταξύ των δυο αδελφών και των οπαδών τους έλαβε τελος όταν κάποια στιγμή ο Ιωανάν δολοφόνησε τον αδελφό του μέσα στον Ναό. Ύστερα από την δολοφονία ο Βαγώσης εισήλθε μέσα στον Ναό προκειμένου να διεξάγει ανακρίσεις για το έγκλημα. Και τα δυο αυτά περιστατικά ήταν προφανώς απαράδεκτα και πρωτοφανή για την ιουδαϊκή κοινότητα.
Τον Ιωανάν που είτε καθαιρέθηκε από τον Βαγώση για την δολοφονία είτε πέθανε τον διαδέχθηκε στο αξιωμα του ο γιος του Ιαδουά (γύρω στο 370 π.Χ.). Στο μεταξύ στην Σαμάρεια ο Μανασσής δέχονταν όσους Ιουδαίους είχαν κάνει μικτούς γάμους και είχαν εκδιωχθεί από την Ιερουσαλήμ. Το ιερατείο της Ιερουσαλήμ με την έγκριση του Ιαδουά του ζήτησε είτε να χωρίσει την αλλόθρησκη σύζυγο του είτε να παραιτηθεί από τα ιερατικά του καθήκοντα. Όμως αυτή η απειλή δεν είχε κανένα αντίκρισμα καθώς ο Μανασσής δεν ανήκε στην δικαιοδοσία του Ιαδουά. Παρά τα προβλήματα ο Ιαδουά κατάφερε να φέρει την ειρήνη στην Ιουδαία κρατώντας το αξίωμα του έως την λήξη της περσικής κυριαρχίας.
Ο Αρταξέρξης ΙΙ είχε σπουδαίες επιτυχίες κατά τις πρώτες δεκαετίες της βασιλείας του και τραγικές αποτυχίες που αποσταθεροποίησαν το κράτος κατά το υπόλοιπο. Ο διάδοχος του Αρταξέρξης ΙΙΙ ο Ώχος (358 -338 π.Χ.) κατάφερε να σταθεροποιήσει την κατάσταση του κράτους χύνοντας παρά πολύ αίμα. Ο Αρταξέρξης ΙΙΙ πέθανε δηλητηριασμένος και την ίδια τύχη είχε και ο διάδοχος του Αρσής (336 π.Χ.). Στον θρόνο ανήλθε ο Δαρείος ΙΙΙ ο Κοδομανός (336-331 π.Χ.) ο οποίος λίγο έλειψε να έχει την ίδια τύχη με τους προκατόχους του ύστερα από την ανάληψη των καθηκόντων του. Στην Σαμάρεια ο Δαρείος διόρισε ως διοικητή τον Σαναβαλλάτ, ομώνυμο απόγονο του παλιού διοικητή κατά την εποχή του Νεεμία.
Λίγα χρόνια μετά την άνοδο του Δαρείου, ο γιος του Φιλίππου ΙΙ, Αλέξανδρος ΙΙΙ ο οποίος θα ονομάζονταν Μέγας πέρασε στην Ασία εγκαινιάζοντας την εκστρατεία του εναντίον του περσικού κράτους. Η εκστρατεία κατάλυσης του περσικού κράτους έφερε τον Αλέξανδρο στην Γάζα. Η περσική φρουρά της πόλης πρόβαλε σκληρή αντίσταση. Τελικά ο Αλέξανδρος κατόρθωσε να καταλάβει την πόλη υστέρα από δίμηνη πολιορκία (Αυγουστος -Σεπτέμβριος 332 π.Χ.) .
Ο Αλέξανδρος διόρισε κυβερνήτη της Σαμάρειας τον Ανδρόμαχο (και ύστερα από την δολοφονία του από τους κατοίκους, τον Μένωνα τον γιο του Κερδίμμα), ενώ η αυτονομία της Ιουδαίας διατηρήθηκε. Η περσική κυριαρχία στην περιοχή είχε καταλυθεί.


== Παραπομπές ==


== Πηγές ==
Ισραέλ Φινκελστάιν και Νίλ Άσερ Σίλμπερμαν. Βίβλος Η αλήθεια μέσα από τις ανασκαφές. Εκδόσεις Κάκτος .2003
A.T.Olmstead.Ιστορία της Περσικής Αυτοκρατορίας. Εκδόσεις Οδυσσέας.2002
Marc Van De Mieroop. A History of the Ancient Near East ca 3000-323BC.Blackwell Publishing . 2004
Ιστορία του Ελληνικού Έθνους. Τόμος Δ΄ Μέγας Αλέξανδρος Ελληνιστικοί Χρόνοι. Εκδοτική Αθηνών. 1979
Η Παλαιά Διαθήκη . Τόμος Γ΄.ΕΣΔΡΑΣ Α΄Β΄-ΝΕΕΜΙΑΣ-ΤΩΒΙΤ-ΙΟΥΔΙΘ-ΕΣΘΗΡ-ΜΑΚΚΑΒΑΙΩΝ Α΄Β΄Γ΄ -ΨΑΛΜΟΙ υπό Ι.Θ.Κολιτσάρα. Εκδόσεις Αδελφότητος Θεολόγων η «Ζωή» 1997
Η Παλαιά Διαθήκη . Τόμος Δ΄.ΙΩΒ-ΠΑΡΟΙΜΙΑΙ-ΕΚΚΛΗΣΙΑΣΤΗΣ-ΑΣΜΑ-ΣΟΦΙΑ ΣΟΛΟΜΩΝΤΟΣ-ΣΟΦΙΑ ΣΕΙΡΑΧ ΚΑΙ ΟΙ ΔΩΔΕΚΑ ΜΙΚΡΟΙ ΠΡΟΦΗΤΑΙ υπό Ι.Θ.Κολιτσάρα. Εκδόσεις Αδελφότητος Θεολόγων η «Ζωή» 1997
Ρόπς Ν. Η καθημερινή ζωή στην Παλαιστίνη στους χρόνους του Ιησού Εκδόσεις Παπαδήμα 2005
Περιοδικό CORPUS. Εκδότης ΣΤ. ΠΑΝΕΛΗΣ. Τεύχος : 29 .Άρθρο : Οι θησαυροί του μουσείου Καΐρου. 2001
Бuблuomeкa Pycлaнa Xaзapзapa.Φλαυίου Ἰωσήπου ἱστοριῶν τῆς Ἰουδαικῆς ἀρχαιολογίας.Josephus Flavius.Antiquitas Judaeorum. Graece (ed. B. Niese).Flavius Josephus. Flavii Iosephi opera. B. Niese. Berlin. Weidmann. 1892 Liber XI.[1]