 ήταν σε θέση να αντιμετωπίσει τις Γερμανικές αξιώσεις για την πόλη, παράγοντας που συνέβαλε σημαντικά στο ξέσπασμα του Β 'Παγκοσμίου Πολέμου το 1939. Η τελευταία σημαντική πράξη της ΚτΕ ήταν η αποβολή της Σοβιετικής Ένωσης τον Δεκέμβριο του 1939 μετά την εισβολή στη Φινλανδία.


== Γενικές αδυναμίες ==
Η έναρξη του Β΄ Παγκοσμίου Πολέμου σήμαινε ότι η Κοινωνία των Εθνών είχε αποτύχει στον πρωταρχικό της σκοπό ο οποίος ήταν να αποφευχθεί οποιοσδήποτε μελλοντικός παγκόσμιος πόλεμος. Υπήρχαν μια σειρά από λόγους για αυτή την αποτυχία, πολλοί από τους οποίους είχαν να κάνουν με γενικές αδυναμίες στο εσωτερικό του οργανισμού.


=== Γένεση και δομή ===
Οι απαρχές της ΚτΕ ως οργανισμού που δημιουργήθηκε από τις Συμμαχικές Δυνάμεις στο πλαίσιο της ειρηνευτικής διευθέτησης στο τέλος του Α΄ Παγκοσμίου Πολέμου οδήγησε στο να θεωρείται ως η «Κοινωνία των Νικητών». Επίσης συνέδεσαν αυτές οι απαρχές την ΚτΕ με τη Συνθήκη των Βερσαλλιών, έτσι ώστε όταν η Συνθήκη απαξιώθηκε και έχασε την αποδοχή των κρατών αυτό αντικατοπτρίστηκε και στην Κοινωνία των Εθνών.
Η υποτιθέμενη ουδετερότητα της ΚτΕ έτεινε να εκλαμβάνεται ως αναποφασιστικότητα. Η ΚτΕ απαιτούσε την ομοφωνία των εννέα, και αργότερα δεκαπέντε, μελών του Συμβουλίου για να εκδώσει ψήφισμα· ουσιαστικές και αποτελεσματικές ενέργειες ήταν δύσκολο, αν όχι αδύνατο να υλοποιηθούν. Ήταν επίσης αργή στη λήψη αποφάσεων καθώς για ορισμένες αποφάσεις απαιτούνταν η ομόφωνη συγκατάθεση του συνόλου της Εθνοσυνέλευσης.


=== Παγκόσμια εκπροσώπηση ===
Η αντιπροσώπευση στην Κοινωνία των Εθνών ήταν συχνά ένα πρόβλημα. Αν και επρόκειτο να περιλαμβάνει όλα τα έθνη, πολλά ποτέ δεν εντάχθηκαν ή υπήρξαν μέλη για σύντομο χρονικό διάστημα. Η πλέον αξιοσημείωτη απουσία ήταν αυτή των Ηνωμένων Πολιτειών της Αμερικής, που υποτίθεται πως θα έπαιζε στην ΚτΕ ρόλο όχι μόνο διασφάλισης της παγκόσμιας ειρήνης και ασφάλειας αλλά και της χρηματοδότησης της ΚτΕ. Ο Πρόεδρος των ΗΠΑ Γούντροου Ουίλσον ήταν η κινητήρια δύναμη πίσω από τον σχηματισμό της ΚτΕ και επηρέασε σε πολύ μεγάλο βαθμό τη μορφή που πήρε, αλλά η Γερουσία των Ηνωμένων Πολιτειών ψήφισε κατά της συμμετοχής των ΗΠΑ στην ΚτΕ στις 19 Νοεμβρίου 1919. Η Βρετανή ιστορικός Ρουθ Χένιγκ υπέδειξε ότι αν οι Ηνωμένες Πολιτείες ήταν μέλος της ΚτΕ, αυτό θα παρείχε πρόσθετη ασφάλεια στην Γαλλία και την Βρετανία, η Γαλλία ενδεχομένως να ένιωθε πιο ασφαλής και τόσο η Γαλλία όσο και η Βρετανία ίσως να ενθαρρύνονταν για περισσότερη συνεργασία στα θέματα της Γερμανίας και έτσι θα γινόταν η άνοδος στην εξουσία του ναζιστικού κόμματος λιγότερο πιθανή. Τουναντίον η Χένινγκ αναγνωρίζει ότι εάν η Αμερική ήταν μέλος της ΚτΕ, η απροθυμία της να εμπλακεί σε πόλεμο με ευρωπαϊκά κράτη και να θέσει σε ισχύ οικονομικές κυρώσεις ενδέχεται να παρεμπόδιζε την δυνατότητα της ΚτΕ να ασχοληθεί με διεθνή επεισόδια. Η δομή της κυβέρνησης των ΗΠΑ μπορούσε επίσης να κάνει την συμμετοχή της προβληματική καθώς οι εκπρόσωποί της στην ΚτΕ δεν θα μπορούσαν να λάβει αποφάσεις εξ ονόματος της εκτελεστικής εξουσίας των Ηνωμένων Πολιτειών χωρίς αυτές να έχουν εγκριθεί από τα νομοθετικά σώματα.
Τον Ιανουάριο του 1920, όταν ξεκίνησε η ΚτΕ, η Γερμανία δεν επιτράπηκε να συμμετάσχει, επειδή κρίθηκε ως θύτης στον Α΄ Παγκόσμιο Πόλεμο. Η Σοβιετική Ρωσία είχε επίσης αρχικά εξαιρεθεί από την ΚτΕ καθώς οι κομμουνιστικές απόψεις δεν ήταν αποδεκτές από τους νικητές του A' Παγκοσμίου Πολέμου. Η ΚτΕ εξασθένησε περαιτέρω όταν σημαντικές δυνάμεις αποχώρησαν κατά τη δεκαετία του 1930. Η Ιαπωνία ξεκίνησε ως μόνιμο μέλος του Συμβουλίου αλλά αποχώρησε το 1933 μετά την έκφραση της διαφωνίας της ΚτΕ για την εισβολή της στα κινεζικά εδάφη της Μαντζουρίας. Η Ιταλία ξεκίνησε επίσης ως μόνιμο μέλος του Συμβουλίου αλλά αποσύρθηκε το 1937. Η ΚτΕ αποδέχθηκε τη Γερμανία ως μέλος το 1926, θεωρώντας ότι πρόκειται για «φιλειρηνική χώρα» αλλά απεσύρθη όταν ο Αδόλφος Χίτλερ ήρθε στην εξουσία της Γερμανίας το 1933.


=== Η συλλογική ασφάλεια ===

Μια άλλη σημαντική αδυναμία γεννήθηκε από την αντίφαση μεταξύ της ιδέας της συλλογικής ασφάλειας, που αποτέλεσε τη βάση της ΚτΕ, καθώς και οι διεθνείς σχέσεις μεταξύ των επιμέρους κρατών. Το συλλογικό σύστημα ασφαλείας που χρησιμοποιούσε η ΚτΕ σήμαινε ότι τα έθνη είχαν την υποχρέωση να δράσουν εναντίον κρατών που θεωρούσαν φίλια και κατά τρόπο που θα μπορούσε να θέσει σε κίνδυνο τα εθνικά τους συμφέροντα, για να υποστηρίξουν συμφέροντα χωρών με τις οποίες δεν είχαν συνήθεις δεσμούς. Η αδυναμία αυτή εκτέθηκε κατά την διάρκεια της Αβυσσηνιακής Κρίσεως όταν η Βρετανία και η Γαλλία έπρεπε να ισορροπήσουν τη διατήρηση της ασφάλειας που είχαν επιχειρήσει να δημιουργήσουν για τις ίδιες τους στην Ευρώπη «προκειμένου να υπερασπιστούν εναντίον των εχθρών της εσωτερικής τάξης», στην οποία ασφάλεια η υποστήριξη της Ιταλίας διαδραμάτιζε καίριο ρόλο, με τις υποχρεώσεις τους προς την Αβυσσηνία ως μέλους της ΚτΕ.
Στις 23 Ιουνίου 1936, ως επακόλουθο της έναρξης της κατάρρευσης των προσπαθειών της ΚτΕ για την συγκράτηση της Ιταλίας στον κατακτητικό πόλεμο κατά της Αβυσσηνίας, ο Βρετανός πρωθυπουργός Στάνλεϊ Μπάλντουιν είπε στη Βουλή των Κοινοτήτων ότι η συλλογική ασφάλεια

απέτυχε τελικά, λόγω της απροθυμίας σχεδόν όλων των εθνών της Ευρώπης να προχωρήσουν σε αυτό που θα μπορούσε να χαρακτηρίσει στρατιωτικές κυρώσεις ... ο πραγματικός λόγος ή ο κύριος λόγος, ήταν όπως ανακαλύφθηκε κατά τη διαδικασία εβδομάδων ότι δεν υπήρχε καμία χώρα εκτός από τη χώρα - θύτη η οποία ήταν έτοιμη για πόλεμο ... εάν η συλλογική δράση είναι να γίνει πραγματικότητα και δεν αφορά μόνο πράγμα που συζητείται αυτό δεν σημαίνει μόνο ότι η κάθε χώρα πρέπει να είναι έτοιμη για πόλεμο; αλλά πρέπει να είναι έτοιμη να προχωρήσει σε πόλεμο άμεσα. Αυτό είναι τρομερό πράγμα, αλλά είναι ουσιαστικό μέρος της συλλογικής ασφάλειας.

Τελικά η Βρετανία και η Γαλλία εγκατέλειψαν την έννοια της συλλογικής ασφάλειας υπέρ του κατευνασμού έναντι του εντεινόμενου γερμανικού μιλιταρισμού υπό τον Αδόλφο Χίτλερ. [125]


=== Ειρηνισμός και αφοπλισμός ===
Η Κοινωνία των Εθνών δεν διέθετε δικές της ένοπλες δυνάμεις και εξαρτιόταν από τις Μεγάλες Δυνάμεις για την επιβολή των αποφάσεών της, αποφάσεις τις οποίες οι Μεγάλες Δυνάμεις ήταν απρόθυμες να υλοποιήσουν. Τα δύο πλέον σημαντικά μέλη της ΚτΕ, η Βρετανία και η Γαλλία, ήταν απρόθυμα να χρησιμοποιούν κυρώσεις και ακόμη πιο απρόθυμα να καταφύγουν σε στρατιωτική δράση εξ ονόματος της ΚτΕ. Αμέσως μετά τον Α΄ Παγκόσμιο Πόλεμο, οι ειρηνιστές αποτελούσαν ισχυρή δύναμη τόσο στον πληθυσμό όσο και στις κυβερνήσεις των δύο χωρών. Οι Βρετανοί Συντηρητικοί δεν ήταν ιδιαίτερα ενθουσιασμένοι με την ΚτΕ και προτιμούσαν όταν βρίσκονταν στην κυβέρνηση να διαπραγματεύονται Συνθήκες χωρίς τη συμμετοχή του οργανισμού.
Επιπλέον, η θέση συνηγόρου του αφοπλισμού της ΚτΕ για τη Βρετανία, τη Γαλλία και τα άλλα μέλη, την ίδια στιγμή που η ΚτΕ προωθούσε την ιδέα της συλλογικής ασφάλειας, σήμαινε ότι η ΚτΕ ακούσια αφαιρούσε από τον εαυτό της το μόνο ισχυρό μέσο με το οποίο η αρχή της θα γινόταν δεκτή. Αν η ΚτΕ ήθελε να αναγκάσει μια χώρα να συμμορφωθεί με το διεθνές δίκαιο, χρειαζόταν το Βασιλικό Ναυτικό και το Γαλλικό στρατό για να επιβληθεί.
Όταν το Βρετανικό Υπουργικό Συμβούλιο συζήτησε την ιδέα συγκρότησης της ΚτΕ κατά τη διάρκεια του Α΄ Παγκοσμίου Πολέμου, ο Μώρις Χάνκεϊ, Γραμματέας του Υπουργικού Συμβουλίου, κυκλοφόρησε ένα μνημόνιο σχετικά με το θέμα. Ξεκίνησε λέγοντας: «Γενικά, μου φαίνεται ότι κάθε τέτοιου είδους σχέδιο είναι επικίνδυνο για εμάς, διότι θα δημιουργεί μια αίσθηση ασφάλειας εντελώς φανταστική». Επιτέθηκε στην Βρετανική προπολεμική πίστη της ιερότητας των Συνθηκών ως απατηλής και κατέληξε στο συμπέρασμα δηλώνοντας:

Η ΚτΕ θα έχει ως μόνο αποτέλεσμα την αποτυχία, και όσο αυτή η αποτυχία θα καθυστερεί τόσο πιο βέβαιο είναι ότι αυτή η χώρα θα εφησυχάζει μέχρι να κοιμηθεί. Θα βάλει έναν πολύ ισχυρό μοχλό στα χέρια των καλώς εννοούμενων ιδεαλιστών που βρίσκονται σχεδόν σε κάθε κυβέρνηση που περικόπτουν τις δαπάνες εξοπλισμών και σε βάθος χρόνου, είναι σχεδόν βέβαιο ότι θα οδηγήσει αυτή τη χώρα σε μειονεκτική θέση.

Ο Υπουργός Εξωτερικών Σερ Άϊρ Κρόου επίσης, έγραψε ένα μνημόνιο προς το Βρετανικό Υπουργικό Συμβούλιο υποστηρίζοντας ότι «ένας σεμνός Οργανισμός και το Συμφώνο αυτού» θα είναι απλά «μια συνθήκη, όπως και οι άλλες συνθήκες»: «Τι υπάρχει για να διασφαλίσει ότι, όπως και άλλες συνθήκες, δεν θα παραβιαστεί;». Ο Κρόου εξέφρασε σκεπτικισμό για την προγραμματιζόμενη «επίκληση για κοινή δράση» κατά των εισβολέων, γιατί πίστευε ότι οι δράσεις των μεμονωμένων κρατών θα εξακολουθούσαν να καθορίζονται από τα εθνικά συμφέροντα και την ισορροπία δυνάμεων. Επίσης, επέκρινε την πρόταση της ΚτΕ για οικονομικές κυρώσεις γιατί θα ήταν ατελέσφορη και ότι «είναι όλα θέμα πραγματικής στρατιωτικής κυριαρχίας». Ο Παγκόσμιος αφοπλισμός ήταν πρακτικώς αδύνατος, προειδοποίησε ο Κρόου.


== Διάλυση και Παρακαταθήκη ==

Καθώς η κατάσταση στην Ευρώπη εξελισσόταν σε ανοιχτό πόλεμο, η Εθνοσυνέλευση μετέφερε αρκετή ισχύ στο Γενικό Γραμματέα στις 30 Σεπτεμβρίου 1938 και 14 Δεκεμβρίου 1939 ώστε να επιτρέψει στην ΚτΕ να συνεχίσει νόμιμα να υφίσταται και να εκτελούνται μειωμένες λειτουργίες. Η έδρα της Κοινωνίας των Εθνών, το Παλάτι των Εθνών, παρέμενε ελεύθερο -καθώς ήταν σε ελβετικό έδαφος- για έξι περίπου έτη, μέχρι το τέλος του Β΄ Παγκόσμιου Πολέμου.
Η τελική συνεδρίαση της Κοινωνίας των Εθνών πραγματοποιήθηκε τον Απρίλιο του 1946 στη Γενεύη. Σύνεδροι από 43 κράτη συμμετείχαν στη Εθνοσυνέλευση. Αυτή η συνεδρίαση ασχολήθηκε με την εκκαθάριση της Κοινωνίας των Εθνών: περιουσιακά στοιχεία αξίας περίπου $ 22.000.000 το 1946, συμπεριλαμβανομένου του Παλατιού της Ειρήνης και των αρχείων της ΚτΕ, μεταβιβάστηκαν στον ΟΗΕ, αποθεματικά κεφάλαια επιστράφηκαν στα έθνη που τα είχαν καταβάλει, και τα χρέη της ΚτΕ διευθετήθηκαν. Ο Ρόμπερτ Σέσιλ λέγεται ότι συνόψισε το συναίσθημα που επικρατούσε στη συγκέντρωση κατά τη διάρκεια της ομιλίας του προς την τελική Εθνοσυνέλευση όταν είπε:

Ας αναφέρουμε με τόλμη ότι η επιθετικότητα, όπου και αν εμφανίζεται και όπως και αν υποστηρίζεται, είναι ένα διεθνές έγκλημα απέναντι στο οποίο κάθε ειρηνόφιλο κράτος έχει την υποχρέωση να αντιστέκεται και να χρησιμοποιεί όποια δύναμη είναι απαραίτητη για να το συντρίψει, ότι ο μηχανισμός της Χάρτας, καθόλου λιγότερο από τον μηχανισμό της Σύμβασης, είναι επαρκής για αυτό το σκοπό αν χρησιμοποιηθεί σωστά, και ότι κάθε έντιμος πολίτης κάθε κράτους πρέπει να είναι έτοιμος να υποστεί οποιαδήποτε θυσία προκειμένου να διατηρηθεί η ειρήνη ... Τολμώ να τονίσω στο ακροατήριό μου ότι το μεγάλο έργο της ειρήνης δεν αναπαύεται μόνο στα στενά συμφέροντα των δικών μας λαών, αλλά ακόμα περισσότερο σε εκείνες τις σπουδαίες αρχές του σωστού και του λάθους από τις οποίες τα έθνη, όπως και τα άτομα, εξαρτώνται.
Η Κοινωνία των Εθνών πέθανε. Ζήτω τα Ηνωμένα Έθνη.

Η πρόταση διάλυσης της Κοινωνίας των Εθνών πέρασε ομόφωνα: «Η Κοινωνία των Εθνών, παύει να υφίσταται εκτός από τα σχετικά με την εκκαθάριση των υποθέσεών της». Η πρόταση διάλυσης της ΚτΕ επίσης καθόρισε την ημερομηνία του τέλους του Οργανισμού ως την επόμενη ημέρα μετά το κλείσιμο της Εθνοσυνέλευσης. Στις 19 Απριλίου 1946 ο Πρόεδρος της Εθνοσυνέλευσης, Νορβηγός Κάρλ Χάμπρο, δήλωσε πως «η εικοστή πρώτη και η τελευταία σύνοδος της Γενικής Εθνοσυνέλευσης της Κοινωνίας των Εθνών έκλεισε». Ως αποτέλεσμα, η Κοινωνία των Εθνών έπαψε να υφίσταται στις 20 Απριλίου 1946.
Ο καθηγητής Ντέιβιντ Κένεντι υπέδειξε ότι η Κοινωνία των Εθνών είναι μια μοναδική στιγμή, όπου οι διεθνείς σχέσεις «θεσμοθετήθηκαν» σε αντίθεση με τις πριν τον Α΄ Παγκόσμιου Πολέμου μεθόδους των νόμων και της πολιτικής.
Κατά την Διάσκεψη της Τεχεράνης το 1943, οι Συμμαχικές Δυνάμεις συμφώνησαν να δημιουργήσουν ένα νέο όργανο που θα αντικαταστήσει την ΚτΕ: τα Ηνωμένα Έθνη. Πολλοί φορείς της ΚτΕ, όπως ο Διεθνής Οργανισμός Εργασίας συνέχισαν να λειτουργούν και τελικά συνδέθηκαν με τον ΟΗΕ. Η διάρθρωση των Ηνωμένων Εθνών επρόκειτο να τον καταστήσει αποτελεσματικότερο από την ΚτΕ. Οι κύριοι Σύμμαχοι του Β΄ Παγκόσμιου Πολέμου (το Ηνωμένο Βασίλειο, η Σοβιετική Ένωση, η Γαλλία, οι Η.Π.Α. και η Κίνα) αποτέλεσαν τα μόνιμα μέλη του Συμβουλίου Ασφαλείας του ΟΗΕ: Αυτές οι νέες «Μεγάλες Δυνάμεις» απέκτησαν σημαντική διεθνή επιρροή, αντικατοπτρίζοντας το Συμβούλιο της ΚτΕ. Οι αποφάσεις του Συμβουλίου Ασφαλείας του ΟΗΕ είναι δεσμευτικές για όλα τα μέλη του ΟΗΕ· ωστόσο, δεν απαιτούνται ομόφωνες αποφάσεις, σε αντίθεση με το Συμβούλιο της ΚτΕ. Στα μόνιμα μέλη του Συμβουλίου Ασφαλείας του ΟΗΕ παραχωρήθηκε επίσης το δικαίωμα του βέτο στις αποφάσεις του Συμβουλίου έτσι ώστε να προστατεύουν τα ζωτικά τους συμφέροντα, κάτι το οποίο εμπόδισε τα Ηνωμένα Έθνη να ενεργήσουν αποφασιστικά σε πολλές περιπτώσεις.
Όπως και η ΚτΕ, ο ΟΗΕ δεν έχει δικές του ένοπλες δυνάμεις, όμως είχε μεγαλύτερη επιτυχία από την ΚτΕ στην επίκληση των μελών του για ένοπλες επεμβάσεις, όπως κατά τη διάρκεια του Πολέμου της Κορέας και της αποστολής στην πρώην Γιουγκοσλαβία. Ο ΟΗΕ σε ορισμένες περιπτώσεις αναγκάστηκε να βασιστεί στις οικονομικές κυρώσεις. Ο ΟΗΕ έχει επίσης μεγαλύτερη επιτυχία από την ΚτΕ στην προσέλκυση μελών από τις χώρες του κόσμου, καθιστώντας τον πιο αντιπροσωπευτικό.


== Δείτε επίσης ==
Οργανισμός Ηνωμένων Εθνών
Συνθήκη των Βερσαλλιών
Μεσοπόλεμος
Παγκόσμιος αφοπλισμός


== Εξωτερικοί σύνδεσμοι ==

Συλλογή φωτογραφικού υλικού από το Πανεπιστήμιο της Ιντιάνα.
Η ομιλία του Χαϊλέ Σελασιέ] ενώπιον της ΚτΕ τον Ιούνιο του 1936 (Αγγλικά)
Χρονολόγιο της ΚτΕ (Αγγλικά)
Καταστατικό της ΚτΕ (Αγγλικά)