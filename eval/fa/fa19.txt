الآباد است.
 ترسندگان خداوند بگویند که رحمت او تا ابدالآباد است.
 در تنگی یاه را خواندم. یاه مرا اجابت فرموده، در جای وسیع آورد.
 خداوند با من است، پس نخواهم ترسید. انسان به من چه تواند کرد؟
 خداوند برایم از مددکاران من است. پس من بر نفرت کنندگان خود آرزوی خویش را خواهم دید.
 به خداوند پناه بردن بهتر است از توکّل نمودن بر آدمیان.
 به خداوند پناه بردن بهتراست از توکّل نمودن بر امیران.
 جمیع امّت‌ها مرا احاطه کردند، لیکن به نام خداوند ایشان را هلاک خواهم کرد.
 مرا احاطه کردند و دور مرا گرفتند، لیکن به نام خداوند ایشان را هلاک خواهم کرد.
 مثل زنبورها مرا احاطه کردند و مثل آتش خارها خاموش شدند. زیرا که به نام خداوند ایشان را هلاک خواهم کرد.
 بر من سخت هجوم آوردی تا بیفتم، لیکن خداوند مرا اعانت نمود.
 خداوند قوّت و سرود من است و نجات من شده است.
 آواز ترنّم و نجات در خیمه‌های عادلان است. دست راست خداوند با شجاعت عمل می‌کند.
 دست راست خداوند متعال است. دست راست خداوند با شجاعت عمل می‌کند.
 نمی‌میرم، بلکه زیست خواهم کرد و کارهای یاه را ذکر خواهم نمود.
 یاه مرا به شدت تنبیه نموده، لیکن مرا به موت نسپرده است.
 دروازه‌های عدالت را برای من بگشایید! به آنها داخل شده، یاه را حمد خواهم گفت.
 دروازه خداوند این است. عادلان بدان داخل خواهند شد.
 تو را حمد می‌گویم زیرا که مرا اجابت فرموده و نجات من شده‌ای.
 سنگی را که معماران رد کردند، همان سر زاویه شده است.
 این از جانب خداوند شده و در نظر ما عجیب است.
 این است روزی که خداوند ظاهر کرده است. درآن وجد و شادی خواهیم نمود.
 آه ای خداوند نجات ببخش! آه ای خداوند سعادتعطا فرما!
 متبارک باد او که به نام خداوند می‌آید. شما را از خانهٔ خداوند برکت می‌دهیم.
 یهوّه خدایی است که ما را روشن ساخته است. ذبیحه را به ریسمانها بر شاخهای قربانگاه ببندید.
 تو خدای من هستی تو، پس تو را حمد می‌گویم. خدای من، تو را متعال خواهم خواند.
 خداوند را حمد گویید زیرا که نیکوست و رحمت او تا ابدالآباد است.
  119 
 [ا] خوشا به حال کاملان طریق که به شریعت خداوند سالکند.
 خوشا به حال آنانی که شهادات او را حفظ می‌کنند و به تمامیِ دل او را می‌طلبند.
 کج روی نیز نمی‌کنند و به طریق‌های وی سلوک می‌نمایند.
 تو وصایای خود را امر فرموده‌ای تا آنها را تماماً نگاه داریم.
 کاش که راه‌های من مستحکم شود تا فرایض تو را حفظ کنم.
 آنگاه خجل نخواهم شد چون تمام اوامر تو را در مدّ نظر خود دارم.
 تو را به راستی دل حمد خواهم گفت چون داوریهای عدالت تو را آموخته شوم.
 فرایض تو را نگاه می‌دارم. مرا بالکلّیه ترک منما.
 [ب] به چه چیز مرد جوان راه خود را پاک می‌سازد؟ به نگاه داشتنش موافق کلام تو.
 به تمامیِ دل تو را طلبیدم. مگذار که از اوامر تو گمراه شوم.
 کلام تو را در دل خود مخفی داشتم که مبادا به تو گناه ورزم.
 ای خداوند تو متبارک هستی فرایض خود را به من بیاموز.
 به لبهای خود بیان کردم تمامیِ داوریهای دهان تو را.
 در طریق شهادات تو شادمانم.
 چنانکه در هر قسم توانگری، در وصایای تو تفکّر می‌کنم و به طریق‌های تو نگران خواهم بود.
 از فرایض تو لذّت می‌برم، پس کلام تو را فراموش نخواهم کرد.
 [ج] به بندهٔ خود احسان بنما تا زنده شوم و کلام تو را حفظ نمایم.
 چشمان مرا بگشا تا از شریعت تو چیزهای عجیب بینم.
 من در زمین غریب هستم. اوامر خود را از من مخفی مدار.
 جان من شکسته می‌شود از اشتیاق داوریهای تو در هر وقت.
 متکبران ملعون را توبیخ نمودی، که از اوامر تو گمراه می‌شوند.
 ننگ و رسوایی را از من بگردان، زیرا که شهادات تو را حفظ کرده‌ام.
 سروران نیز نشسته، به ضدّ من سخن گفتند. لیکن بندهٔ تو در فرایض تو تفکّر می‌کند.
 شهادات تو نیز ابتهاج من و مشورت دهندگان من بوده‌اند.
 [د] جان من به خاک چسبیده است. مرا موافق کلام خود زنده ساز.
 راه‌های خود را ذکر کردم و مرا اجابت نمودی. پس فرایض خویش را به من بیاموز.
 طریق وصایای خود را به من بفهمان و در کارهای عجیب تو تفکّر خواهم نمود.
 جان من از حزن گداخته می‌شود. مرا موافق کلام خود برپا بدار.
 راه دروغ را از من دور کن و شریعت خود را به من عنایت فرما.
 طریق راستی را اختیار کردم و داوریهای تو را پیش خود گذاشتم.
 به شهادات تو چسبیدم. ای خداوند مرا خجل مساز.
 در طریق اوامر تو دوان خواهم رفت، وقتی که دل مرا وسعت دادی.
 [ه] ای خداوند طریق فرایض خود را به من بیاموز. پس آنها را تا به آخر نگاه خواهم داشت.
 مرا فهم بده و شریعت تو را نگاه خواهم داشت و آن را به تمامی دل خود حفظ خواهم نمود.
 مرا در سبیل اوامر خود سالک گردان زیرا که در آن رغبت دارم.
 دل مرا به شهادات خود مایل گردان و نه به سوی طمع.
 چشمانم را از دیدن بطالت برگردان و در طریق خود مرا زنده ساز.
 کلام خود را بر بندهٔ خویش استوار کن، که به ترس تو سپرده شده است.
 ننگ مرا که از آن می‌ترسم از من دور کن زیرا که داوریهای تو نیکو است.
 هان به وصایای تو اشتیاق دارم. به حسب عدالت خود مرا زنده ساز.
 [و] ای خداوند رحمهای تو به من برسد و نجات تو به حسب کلام تو.
 تا بتوانم ملامت کنندهٔ خود را جواب دهم زیرا بر کلام تو توکّل دارم.
 و کلام راستی را از دهانم بالّکل مگیر زیرا که به داوریهای تو امیدوارم
 و شریعت تو را دائماً نگاه خواهم داشت تا ابدالآباد،
 و به آزادی راه خواهم رفت زیرا که وصایای تو را طلبیده‌ام.
 و در شهادات تو به حضور پادشاهان سخن خواهم گفت و خجل نخواهم شد،
 و از وصایای تو تلذّذ خواهم یافت که آنها را دوستمی‌دارم؛
 و دستهای خود را به اوامر تو که دوست می‌دارم بر خواهم افراشت و در فرایض تو تفکّر خواهم نمود.
 [ز] کلام خود را با بندهٔ خویش به یاد آور که مرا بر آن امیدوار گردانیدی.
 این در مصیبتم تسلّی من است زیرا قول تو مرا زنده ساخت.
 متکبّران مرا بسیار استهزا کردند، لیکن از شریعت تو رو نگردانیدم.
 ای خداوند داوریهای تو را از قدیم به یاد آوردم و خویشتن را تسلّی دادم.
 حدّت خشمْ مرا در گرفته است، به‌سبب شریرانی که شریعت تو را ترک کرده‌اند.
 فرایض تو سرودهای من گردید، در خانهٔ غربت من.
 ای خداوند نام تو را در شب به یاد آوردم و شریعت تو را نگاه داشتم.
 این بهره من گردید، زیرا که وصایای تو را نگاه داشتم.
 [ح] خداوند نصیب من است. گفتم که کلام تو را نگاه خواهم داشت.
 رضامندیِ تو را به تمامیِ دل خود طلبیدم. به حسب کلام خود بر من رحم فرما.
 در راه‌های خود تفکّر کردم و پایهای خود را به شهادات تو مایل ساختم.
 شتابیدم و درنگ نکردم تا اوامر تو را نگاه دارم.
 ریسمانهای شریران مرا احاطه کرد، لیکن شریعت تو را فراموش نکردم.
 در نصف شب برخاستم تا تو را حمد گویم برای داوریهای عدالت تو.
 من همهٔ ترسندگانت را رفیق هستم، و آنانی را که وصایای تو را نگاه می‌دارند.
 ای خداوند زمین از رحمت تو پر است. فرایض خود را به من بیاموز.
 [ط] با بندهٔ خود احسان نمودی، ای خداوند موافق کلام خویش.
 خردمندیِ نیکو و معرفت را به من بیاموز زیرا که به اوامر تو ایمان آوردم.
 قبل از آنکه مصیبت را ببینم من گمراه شدم لیکن الآن کلام تو را نگاه داشتم.
 تو نیکو هستی و نیکویی می‌کنی. فرایض خود را به من بیاموز.
 متکبّران بر من دروغ بستند. و امّا من به تمامی دل وصایای تو را نگاه داشتم.
 دل ایشان مثل پیه فربه است. و امّا من در شریعت تو تلذّذ می‌یابم.
 مرا نیکو است که مصیبت را دیدم، تا فرایض تو را بیاموزم.
 شریعت دهان تو برای من بهتر است از هزاران طلا و نقره.
 [ی] دستهای تو مرا ساخته و آفریده است. مرا فهیم گردان تا اوامر تو را بیاموزم.
 ترسندگان تو چون مرا بینند شادمان گردند زیرا به کلام تو امیدوار هستم.
 ای خداوند دانسته‌ام که داوریهای تو عدل است، و بر حقّ مرا مصیبت داده‌ای.
 پس رحمت تو برای تسلّی من بشود، موافق کلام تو با بندهٔ خویش.
 رحمتهای تو به من برسد تا زنده شوم زیرا که شریعت تو تلذّذ من است.
 متکبّران خجل شوند زیرا به دروغ مرا اذیّت رسانیدند. و امّا من در وصایای تو تفکّر می‌کنم.
 ترسندگان تو به من رجوع کنند و آنانی که شهادات تو را می‌دانند.
 دل من در فرایض تو کامل شود، تا خجل نشوم.
 [ک] جان من برای نجات تو کاهیده می‌شود. لیکن به کلام تو امیدوار هستم.
 چشمان منبرای کلام تو تار گردیده است و می‌گویم کی مرا تسلّی خواهی داد.
 زیرا که مثل مشک در دود گردیده‌ام. لیکن فرایض تو را فراموش نکرده‌ام.
 چند است روزهای بندهٔ تو؟ و کی بر جفا کنندگانم داوری خواهی نمود؟
 متکبّران برای من حفره‌ها زدند زیرا که موافق شریعت تو نیستند.
 تمامی اوامر تو امین است. بر من ناحق جفا کردند. پس مرا امداد فرما.
 نزدیک بود که مرا از زمین نابود سازند. امّا من وصایای تو را ترک نکردم.
 به حسب رحمت خود مرا زنده ساز تا شهادات دهان تو را نگاه دارم.
 [ل] ای خداوند کلام تو تا ابدالآباد در آسمانها پایدار است.
  امانت تو نسلاً بعد نسل است. زمین را آفریده‌ای و پایدار می‌ماند.
 برای داوریهای تو تا امروز ایستاده‌اند زیرا که همه بندهٔ تو هستند.
 اگر شریعت تو تلذّذ من نمی‌بود، هرآینه در مذلّت خود هلاک می‌شدم.
 وصایای تو را تا به ابد فراموش نخواهم کرد زیرا به آنها مرا زنده ساخته‌ای.
 من از آن تو هستم مرا نجات ده زیرا که وصایای تو را طلبیدم.
 شریران برای من انتظار کشیدند تا مرا هلاک کنند. لیکن در شهادات تو تأمّل می‌کنم.
 برای هر کمالی انتهایی دیدم، لیکن حکم تو بی‌نهایت وسیع است.
 [م] شریعت تو را چقدر دوست می‌دارم؛ تمامی روز تفکّر من است.
 اوامر تو مرا از دشمنانم حکیمتر ساخته است زیرا که همیشه نزد من می‌باشد.
  از جمیع معلمان خود فهیمترشدم زیرا که شهادات تو تفکّر من است.
  از مشایخ خردمندتر شدم زیرا که وصایای تو را نگاه داشتم.
 پایهای خود را از هر راه بد نگاه داشتم تا آن که کلام تو را حفظ کنم.
 از داوریهای تو رو برنگردانیدم، زیرا که تو مرا تعلیم دادی.
 کلام تو به مذاق من چه شیرین است و به دهانم از عسل شیرینتر.
 از وصایای تو فطانت را تحصیل کردم. بنابراین هر راه دروغ را مکروه می‌دارم.
 [ن] کلام تو برای پایهای من چراغ، و برای راه‌های من نور است.
 قسم خوردم و آن را وفا خواهم نمود که داوریهای عدالت تو را نگاه خواهم داشت.
 بسیار ذلیل شده‌ام. ای خداوند، موافق کلام خود مرا زنده ساز!
 ای خداوند هدایای تَبَرُّعی دهان مرا منظور فرما و داوریهای خود را به من بیاموز.
 جان من همیشه در کف من است، لیکن شریعت تو را فراموش نمی‌کنم.
  شریران برای من دام گذاشته‌اند، امّا از وصایای تو گمراه نشدم.
 شهادات تو را تا به ابد میراث خود ساخته‌ام زیرا که آنها شادمانی دل من است.
 دل خود را برای بجا آوردن فرایض تو مایل ساختم، تا ابدالآباد و تا نهایت.
 [س] مردمانِ دو رو را مکروه داشته‌ام، لیکن شریعت تو را دوست می‌دارم.
 ستر و سپر من تو هستی. به کلام تو انتظار می‌کشم.
 ای بدکاران، از من دور شوید! و اوامر خدای خویش را نگاه خواهم داشت.
 مرا به حسب کلامخود تأیید کن تا زنده شوم و از امید خود خجل نگردم.
 مرا تقویّت کن تا رستگار گردم و بر فرایض تو دائماً نظر نمایم.
 همهٔ کسانی را که از فرایض تو گمراه شده‌اند، حقیر شمرده‌ای زیرا که مکر ایشان دروغ است.
 جمیع شریران زمین را مثل دُرد هلاک می‌کنی. بنابراین شهادات تو را دوست می‌دارم.
 موی بدن من از خوف تو برخاسته است و از داوریهای تو ترسیدم.
 [ع] داد و عدالت را به جا آوردم. مرا به ظلمکنندگانم تسلیم منما.
 برای سعادت بندهٔ خود ضامن شو تا متکبّران بر من ظلم نکنند.
 چشمانم برای نجات تو تار شده است و برای کلام عدالت تو.
 با بندهٔ خویش موافق رحمانیّتت عمل نما و فرایض خود را به من بیاموز.
 من بندهٔ تو هستم. مرا فهیم گردان تا شهادات تو را دانسته باشم.
 وقت است که خداوند عمل کند زیرا که شریعت تو را باطل نموده‌اند.
 بنابراین، اوامر تو را دوست می‌دارم، زیادتر از طلا و زر خالص.
 بنابراین، همهٔٔ وصایای تو را در هر چیزْ راست می‌دانم، و هر راه دروغ را مکروه می‌دارم.
 [ف] شهادات تو عجیب است. ازین سبب جان من آنها را نگاه می‌دارد.
 کشف کلام تو نور می‌بخشد و ساده دلان را فهیم می‌گرداند.
 دهان خود را نیکو باز کرده، نفس زدم زیرا که مشتاق وصایای تو بودم.
 بر من نظر کن و کَرَم فرما، برحسب عادت تو به آنانی که نام تو را دوست می‌دارند.
 قدمهای مرا در کلامخودت پایدار ساز، تا هیچ بدی بر من تسلط نیابد.
 مرا از ظلم انسان خلاصی ده، تا وصایای تو را نگاه دارم.
 روی خود را بر بندهٔ خود روشن ساز، و فرایض خود را به من بیاموز.
 نهرهای آب از چشمانم جاری است زیرا که شریعت تو را نگاه نمی‌دارند.
 [ص] ای خداوند تو عادل هستی و داوریهای تو راست است.
 شهادات خود را به راستی امر فرمودی و به امانت الی نهایت.
 غیرت من مرا هلاک کرده است زیرا که دشمنان من کلام تو را فراموش کرده‌اند.
 کلام تو بی‌نهایت مصفّیٰ است و بندهٔ تو آن را دوست می‌دارد.
 من کوچک و حقیر هستم، امّا وصایای تو را فراموش نکردم.
 عدالت تو عدل است تا ابدالآباد و شریعت تو راست است.
 تنگی و ضیق مرا در گرفته است، امّا اوامر تو تَلَذُّذ من است.
 شهادات تو عادل است تا ابدالآباد. مرا فهیم گردان تا زنده شوم.
 [ق] به تمامیِ دل خوانده‌ام. ای خداوند مرا جواب ده تا فرایض تو را نگاه دارم!
 تو را خوانده‌ام، پس مرا نجات ده. و شهادات تو را نگاه خواهم داشت.
 بر طلوع فجر سبقت جسته، استغاثه کردم، و کلام تو را انتظار کشیدم.
 چشمانم بر پاسهای شب سبقت جست، تا در کلام تو تفکّر بنمایم.
 به حسب رحمت خود آواز مرا بشنو. ای خداوند موافق داوریهای خود مرا زنده ساز.
 آنانی که در پی خباثت می‌روند، نزدیک می‌آیند، و از شریعت تو دورمی‌باشند.
 ای خداوند تو نزدیک هستی و جمیع اوامر تو راست است.
 شهادات تو را از زمان پیش دانسته‌ام که آنها را بنیان کرده‌ای تا ابدالآباد.
 [ر] بر مذلّت من نظر کن و مرا خلاصی ده زیرا که شریعت تو را فراموش نکرده‌ام.
 در دعوای من دادرسی فرموده، مرا نجات ده و به حسب کلام خویش مرا زنده ساز.
 نجات از شریران دور است زیرا که فرایض تو را نمی‌طلبند.
 ای خداوند، رحمتهای تو بسیار است. به حسب داوریهای خود مرا زنده ساز.
 جفاکنندگان و خصمانِ من بسیارند. امّا از شهادات تو رو برنگردانیدم.
 خیانتکاران را دیدم و مکروه داشتم زیرا کلام تو را نگاه نمی‌دارند.
 ببین که وصایای تو را دوست می‌دارم. ای خداوند، به حسب رحمت خود مرا زنده ساز!
 جمله کلام تو راستی است و تمامیِ داوریِ عدالت تو تا ابدالآباد است.
 [ش] سروران بیجهت بر من جفا کردند. امّا دل من از کلام تو ترسان است.
 من در کلام تو شادمان هستم، مثل کسی که غنیمت وافر پیدا نموده باشد.
 از دروغ کراهت و نفرت دارم. امّا شریعت تو را دوست می‌دارم.
 هر روز تو را هفت مرتبه تسبیح می‌خوانم، برای داوریهای عدالت تو.
 آنانی را که شریعت تو را دوست می‌دارند، سلامتیِ عظیم است و هیچ چیز باعث لغزش ایشان نخواهد شد.
 ای خداوند، برای نجات تو امیدوار هستم و اوامر تو را بجا می‌آورم.
 جان من شهادات تو را نگاه داشته است و آنها را بی‌نهایت دوست می‌دارم.
 وصایا و شهادات تو را نگاه داشته‌ام زیرا که تمام طریق‌های من در مدّ نظر تو است.
 [ت] ای خداوند، فریاد من به حضور تو برسد. به حسب کلام خود مرا فهیم گردان.
 مناجات من به حضور تو برسد. به حسب کلام خود مرا خلاصی ده.
 لبهای من حمد تو را جاری کند زیرا فرایض خود را به من آموخته‌ای.
 زبان من کلام تو را بسراید زیرا که تمام اوامر تو عدل است.
 دست تو برای اعانت من بشود زیرا که وصایای تو را برگزیده‌ام.
 ای خداوند برای نجات تو مشتاق بوده‌ام و شریعت تو تلذّذ من است.
 جان من زنده شود تا تو را تسبیح بخواند و داوریهای تو معاون من باشد.
 مثل گوسفندِ گم شده، آواره گشتم. بندهٔ خود را طلب نما، زیرا که اوامر تو را فراموش نکردم.
  120 
 [سرود درجات] نزد خداوند در تنگی خود فریاد کردم و مرا اجابت فرمود.
 ای خداوند جان مرا خلاصی ده از لب دروغ و از زبان حیلهگر.
 چه چیز به تو داده شود و چه چیز بر تو افزوده گردد، ای زبان حیلهگر؟
 تیرهای تیز جبّاران با اخگرهای طاق!
 وای بر من که در ماشک مأوا گزیده‌ام و در خیمه‌های قیدار ساکن شده‌ام.
 چه طویل شد سکونت جان من با کسی که سلامتی را دشمن می‌دارد!
 من از اهل سلامتی هستم، لیکن چونسخن می‌گویم، ایشان آماده جنگ می‌باشند.
  121 
 [سرود درجات] چشمان خود را به سوی کوه‌ها برمیافرازم، که از آنجا اعانت من می‌آید.
 اعانت من از جانب خداوند است، که آسمان و زمین را آفرید.
 او نخواهد گذاشت که پای تو لغزش خورد. او که حافظ توست نخواهد خوابید.
 اینک، او که حافظ اسرائیل است، نمی‌خوابد و به خواب نمی‌رود.
 خداوند حافظ تو می‌باشد. خداوند به دست راستت سایه تو است.
 آفتاب در روز به تو اذّیت نخواهد رسانید و نه ماهتاب در شب.
 خداوند تو را از هر بدی نگاه می‌دارد. او جان تو را حفظ خواهد کرد.
 خداوند خروج و دخولت را نگاه خواهد داشت، از الآن و تا ابدالآباد.
  122 
 [سرود درجات از داود] شادمان می‌شدم چون به من می‌گفتند، به خانهٔ خداوند برویم.
 پایهای ما خواهد ایستاد، به اندرون دروازه‌های تو، ای اورشلیم!
 ای اورشلیم که بنا شده‌ای مثل شهری که تماماً با هم پیوسته باشد،
 که بدانجا اسباط بالا می‌روند، یعنی اسباط یاه، تا شهادت باشد برای اسرائیل و تا نام یهوّه را تسبیح بخوانند.
 زیرا که در آنجا کرسیهای داوری بر پا شده است، یعنی کرسیهای خاندان داود
 .6 برای سلامتی اورشلیم مسألت کنید. آنانیکه تو را دوست می‌دارند، خجسته حال خواهند شد.
 سلامتی در باره‌های تو باشد، و رفاهیّت در قصرهای تو.
 به خاطر برادران و یاران خویش، می‌گویم که سلامتی بر تو باد.
 به خاطرخانهٔ یهوّه خدای ما، سعادت تو را خواهم طلبید.
  123 
 [سرود درجات] به سوی تو چشمان خود را برمیافرازم، ای که بر آسمانها جلوس فرموده‌ای!
 اینک، مثل چشمان غلامان به سوی آقایان خود، و مثل چشمان کنیزی به سوی خاتون خویش، همچنان چشمان ما به سوی یهوّه خدای ماست تا بر ما کرم بفرماید.
 ای خداوند بر ما کرم فرما، بر ما کرم فرما زیرا چه بسیار از اهانت پر شده‌ایم.
 چه بسیار جان ما پر شده است، از استهزای مُستَریحان و اهانت متکبّران.
  124 
 [سرود درجات از داود] اگر خداوند با ما نمی‌بود، اسرائیل الآن بگوید؛
 اگر خداوند با ما نمی‌بود، وقتی‌که آدمیان با ما مقاومت نمودند،
 آنگاه هر آینه ما را زنده فرو می‌بردند، چون خشم ایشان بر ما افروخته بود.
 آنگاه آبها ما را غرق می‌کرد و نهرها بر جان ما می‌گذشت.
 آنگاه آبهای پر زور، از جان ما می‌گذشت.
 متبارک باد خداوند که ما را شکار برای دندانهای ایشان نساخت.
 جان ما مثل مرغ از دام صیّادان خلاص شد. دام گسسته شد و ما خلاصییافتیم.
 اعانت ما به نام یهوّه است، که آسمان و زمین را آفرید.
  125 
 [سرود درجات] آنانی که بر خداوند توکّل دارند،مثل کوه صهیوناند که جنبش نمی‌خورد و پایدار است تا ابدالآباد.
 کوه‌ها گرداگرد اورشلیم است؛ و خداوند گرداگرد قوم خود، از الآن و تا ابدالآباد است.
 زیرا که عصای شریران بر نصیب عادلان قرار نخواهد گرفت، مبادا عادلان دست خود را به گناه دراز کنند.
 ای خداوند به صالحان احسان فرما و به آنانی که راست دل می‌باشند.
 و امّا آنانی که به راه‌های کج خود مایل می‌باشند، خداوند ایشان را با بدکاران رهبری خواهد نمود. سلامتی بر اسرائیل باد.
  126 
 [سرود درجات] چون خداوند اسیران صهیون را باز آورد، مثل خواب بینندگان شدیم.
 آنگاه دهان ما از خنده پر شد و زبان ما از ترنّم. آنگاه در میان امّت‌ها گفتند که خداوند با ایشان کارهای عظیم کرده است.
 خداوند برای ما کارهای عظیم کرده است که از آنها شادمان هستیم.
 ای خداوند اسیران ما را باز آور، مثل نهرها در جنوب.
 آنانی که با اشکها می‌کارند، با ترنّم درو خواهند نمود.
 آنکه با گریه بیرون می‌رود و تخم برای زراعت می‌برد، هر آینه با ترنّم خواهد برگشت و بافه‌های خویش را خواهد آورد.
  127 
 [سرود درجات از سلیمان] اگر خداوند خانه را بنا نکند،بنّایانش زحمت بی‌فایده می‌کشند. اگر خداوند شهر را پاسبانی نکند، پاسبانان بی‌فایده پاسبانی می‌کنند.
 بی‌فایده است که شما صبح زود برمی‌خیزید و شب دیر می‌خوابید و نان مشقّت را می‌خورید. همچنان محبوبان خویش را خواب می‌بخشد.
 اینک، پسرانْ میراث از جانب خداوند می‌باشند و ثمرهٔ رَحِم، اجرتی از اوست.
 مثل تیرها در دست مرد زور آور، همچنان هستند پسران جوانی.
 خوشابحال کسی که ترکش خود را از ایشان پر کرده است. خجل نخواهند شد، بلکه با دشمنان، در دروازه سخن خواهند راند.
  128 
 [سرود درجات] خوشابحال هر که از خداوند می‌ترسد و بر طریق‌های او سالک می‌باشد.
 عمل دستهای خود را خواهی خورد. خوشابحال تو و سعادت با تو خواهد بود.
 زن تو مثل مو بارآور به اطراف خانهٔ تو خواهد بود و پسرانت مثل نهالهای زیتون، گرداگرد سفرهٔ تو.
 اینک، همچنین مبارک خواهد بود کسی که از خداوند می‌ترسد.
 خداوند تو را از صهیون برکت خواهد داد، و در تمام ایّام عمرت سعادت اورشلیم را خواهی دید.
 پسرانِ پسران خود را خواهی دید. سلامتی بر اسرائیل باد.
  129 
 [سرود درجات] چه بسیار از طفولیّتم مرا اذیّت رسانیدند. اسرائیل الآن بگویند،
 چه بسیار از طفولیّتم مرا اذیّت رسانیدند. لیکن بر من غالب نیامدند.
 شیار کنندگان بر پشت من شیار کردند، و شیارهای خود را دراز نمودند.
 امّا خداوند عادل است و بندهای شریران را گسیخت.
 خجل و برگردانیده شوند همهٔ کسانی که از صهیون نفرت دارند.
 مثل گیاه بر پشتبامها باشند، که پیش از آن که آن را بچینند میخشکد.
 که درونده دست خود را از آن پر نمی‌کند و نه دسته بند آغوش خود را.
 و راه‌گذران نمی‌گویند برکت خداوند بر شما باد. شما را به نام خداوند مبارک می‌خوانیم.
  130 
 [سرود درجات] ای خداوند از عمق‌ها نزد تو فریاد برآوردم.
 ای خداوند! آواز مرا بشنو و گوشهای تو به آواز تضرّع من ملتفت شود.
 ای یاه، اگر گناهان را به نظر آوری، کیست ای خداوند که به حضور تو بایستد؟
 لیکن مغفرت نزد توست تا از تو بترسند.
 منتظر خداوند هستم. جان من منتظر است و به کلام او امیدوارم.
 جان من منتظر خداوند است، زیاده از منتظران صبح؛ بلی زیاده از منتظران صبح.
 اسرائیل برای خداوند امیدوار باشند زیرا که رحمت نزد خداوند است و نزد اوست نجات فراوان.
 و او اسرائیل را فدیه خواهد داد، از جمیع گناهان وی.
  131 
 [سرود درجات از داود] ای خداوند، دل من متکبّر نیست و نه چشمانم برافراشته و خویشتن را به کارهای بزرگ مشغول نساختم، و نه به کارهایی که از عقل من بعید است.
 بلکه جان خود را آرام و ساکت ساختم، مثل بچهای از شیر باز داشته شده، نزد مادر خود. جانم در من بود، مثل بچه از شیر بازداشته شده.
 اسرائیل بر خداوند امیدوار باشند، از الآن و تا ابدالآباد.
  132 
 [سرود درجات] ای خداوند برای داود به یاد آور،همهٔ مذلّتهای او را.
 چگونه برای خداوند قسم خورد و برای قادر مطلق یعقوب نذر نمود
 که به خیمهٔٔ خانهٔ خود هرگز داخل نخواهم شد، و بر بستر تختخواب خود برنخواهم آمد،
 خواب به چشمان خود نخواهم داد و نه پینکی به مژگان خویش،
 تا مکانی برای خداوند پیدا کنم و مسکنی برای قادر مطلق یعقوب.
 اینک، ذکر آن را در افراته شنیدیم و آن را در صحرای یعاریم یافتیم.
 به مسکنهای او داخل شویم و نزد قدمگاه وی پرستش نماییم.
 ای خداوند به آرامگاه خود برخیز و بیا، تو و تابوت قوّت تو.
 کاهنانِ تو به عدالت ملبّس شوند و مقّدسانت ترنّم نمایند.
 به خاطر بندهٔ خود داود، روی مسیح خود را برمگردان.
 خداوند برای داود به راستی قسم خورد و از آن برنخواهد گشت که از ثمرهٔ صُلب تو بر تخت تو خواهم گذاشت.
 اگر پسران تو عهد مرا نگاه دارند و شهاداتم را که بدیشان می‌آموزم، پسران ایشان نیز بر کرسی تو تا به ابد خواهند نشست.
 زیرا که خداوند صهیون را برگزیده است و آن را برای مسکن خویش مرغوب فرموده.
 این است آرامگاه من تا ابدالآباد. اینجا ساکن خواهم بود زیرا در این رغبت دارم.
 آذوقه آن را هرآینه برکت خواهم داد و فقیرانش را به نان سیر خواهم ساخت،
 و کاهنانش را به نجات ملبّس خواهم ساخت و مقدّسانش هرآینه ترنّم خواهند نمود.
 در آنجا شاخ داود را خواهم رویانید و چراغی برای مسیح خود آماده خواهم ساخت.
 دشمنان او را به خجالت ملبّس خواهم ساخت و تاج او بر وی شکوفه خواهد آورد.
  133 
 [سرود درجات از داود] اینک، چه خوش و چه دلپسند است که برادران به یکدلی با هم ساکن شوند.
 مثل روغنِ نیکو بر سر است که به ریش فرود می‌آید، یعنی به ریش هارون که به دامن ردایش فرود می‌آید.
 و مثل شبنم حرمون است که بر کوه‌های صهیون فرود می‌آید. زیرا که در آنجا خداوند برکت خود را فرموده است، یعنی حیات را تا ابدالآباد.
  134 
 [سرود درجات] هان خداوند را متبارک خوانید، ای جمیع بندگان خداوند که شبانگاه در خانهٔ خداوند میایستید!
 دستهای خود را به قدس برافرازید، و خداوند را متبارک خوانید.
 خداوند که آسمان و زمین را آفرید، تو را از صهیون برکت خواهد داد.
  135 
 هلّلویاه، نام خداوند را تسبیح بخوانید! ای بندگان خداوند تسبیح بخوانید!
 ای شما که در خانهٔ خداوند میایستید، در صحنهای خانهٔ خدای ما.
 هلّلویاه، زیرا خداوند نیکو است! نام او را بسرایید زیرا که دلپسند است.
 زیرا که خداوند یعقوب را برای خود برگزید، و اسرائیل را بجهت ملکِ خاصِّ خویش.
 زیرا می‌دانم که خداوند بزرگ است و خداوند ما برتر است از جمیع خدایان.
 هر آنچه خداوند خواست آن را کرد، در آسمان و در زمین و در دریا و در همهٔ لجّه‌ها.
 ابرها را از اقصای زمین برمی‌آوَرَد و برقها را برای باران می‌سازد و بادها را از مخزنهای خویش بیرون می‌آورد.
 که نخستزادگان مصر را کشت، هم از انسان هم از بهایم.
 آیات و معجزات را در وسط تو ای مصر فرستاد، بر فرعون و بر جمیع بندگان وی.
 که امّت‌های بسیار را زد و پادشاهان عظیم را کشت.
 سیحون پادشاه اموریان و عوج پادشاه باشان وجمیع ممالک کنعان را.
 و زمین ایشان را به میراث داد، یعنی به میراث قوم خود اسرائیل.
 ای خداوند، نام توست تا ابدالآباد؛ و ای خداوند، یادگاری توست تا جمیع طبقات.
 زیرا خداوند قوم خود را داوری خواهد نمود و بر بندگان خویش شفقت خواهد فرمود.
 بتهای امّت‌ها طلا و نقره می‌باشند، عمل دستهای انسان.
 دهنها دارند و سخن نمی‌گویند؛ چشمان دارند و نمی‌بینند؛
 گوشها دارند و نمی‌شنوند، بلکه در دهان ایشان هیچ نَفَس نیست.
 سازندگان آنها مثل آنها می‌باشند و هرکه بر آنها توکّل دارد.
 ای خاندان اسرائیل، خداوند را متبارک خوانید. ای خاندان هارون، خداوند را متبارک خوانید.
 ای خاندان لاوی، خداوند را متبارک خوانید. ای ترسندگان خداوند، خداوند را متبارک خوانید.
 خداوند از صهیون متبارک باد، که در اورشلیم ساکن است. هلّلویاه.
  136 
 خداوند را حمد گویید زیرا که نیکو است و رحمت او تا ابدالآباد است.
 خدای خدایان را حمد گویید، زیرا که رحمت او تا ابدالآباد است.
 ربّ الارباب را حمد گویید، زیرا که رحمت او تا ابدالآباد است.
 او را که تنها کارهای عجیب عظیم می‌کند، زیرا که رحمت او تا ابدالآباد است.
 او را که آسمانها را به حکمت آفرید، زیرا که رحمت او تا ابدالآباد است.
 او را که زمین را بر آبها گسترانید، زیرا که رحمت او تا ابدالآباد است.
 او را که نیّرهای بزرگ آفرید زیرا که رحمت او تا ابدالآباد است.
 آفتاب را برای سلطنت روز، زیرا که رحمت او تا ابدالآباد است.
 ماه و ستارگان را برای سلطنت شب، زیرا که رحمت او تا ابدالآباد است.
 که مصر را در نخستزادگانش زد، زیرا که رحمت او تا ابدالآباد است.
 و اسرائیل را از میان ایشان بیرون آورد، زیرا که رحمت او تا ابدالآباد است.
 با دست قویّ و بازوی دراز، زیرا که رحمت او تا ابدالآباد است.
 او را که بحر قلزم را به دو بهره تقسیم کرد، زیرا که رحمت او تا ابدالآباد است.
 و اسرائیل را از میان آن گذرانید، زیرا که رحمت او تا ابدالآباد است.
 و فرعون و لشکر او را در بحرقلزم انداخت، زیرا که رحمت او تا ابدالآباد است.
 او را که قوم خویش را در صحرا رهبری نمود، زیرا که رحمت او تاابدالآباد است.
 او را که پادشاهان بزرگ را زد، زیرا که رحمت او تا ابدالآباد است.
 و پادشاهان ناموَر را کشت، زیرا که رحمت او تا ابدالآباد است.
 سیحون پادشاه اموریان را، زیرا که رحمت او تا ابدالآباد است.
 و عوج پادشاه باشان را، زیرا که رحمت او تا ابدالآباد است.
 و زمین ایشان را به ارثیّت داد، زیرا که رحمت او تا ابدالآباد است.
 یعنی به ارثیّت بندهٔ خویش اسرائیل، زیرا که رحمت او تا ابدالآباد است.
 و ما را در مذلّت ما به یاد آورد، زیرا که رحمت او تا ابدالآباد است.
 و مارا از دشمنان ما رهایی داد، زیرا که رحمت او تا ابدالآباد است.
 که همهٔ بشر را روزی می‌دهد، زیرا که رحمت او تا ابدالآباد است.
 خدای آسمانها را حمد گویید، زیرا که رحمت او تا ابدالآباد است.
  137 
 نزد نهرهای بابل آنجا نشستیم و گریه نیز کردیم، چون صهیون را به یاد آوردیم.
 بربطهای خود را آویختیم بر درختان بید که در میان آنها بود.
 زیرا آنانی که ما را به اسیری برده بودند، در آنجا از ما سرود خواستند؛ و آنانی که ما را تاراج کرده بودند، شادمانی [خواستند] که یکی از سرودهای صهیون را برای ما بسرایید.
 چگونه سرود خداوند را، در زمین بیگانه بخوانیم؟
 اگر تو را ای اورشلیم فراموش کنم، آنگاه دست راست من فراموش کند.
 اگر تو را به یاد نیاورم، آنگاه زبانم به کامم بچسبد، اگر اورشلیم را بر همهٔ شادمانی خود ترجیح ندهم.
 ای خداوند، روز اورشلیم را برای بنیادوم به یاد آور، که گفتند، منهدم سازید، تا بنیادش منهدم سازید!
 ای دختر بابل که خراب خواهی شد، خوشابحال آنکه به تو جزا دهد چنانکه تو به ما جزا دادی!
 خوشابحال آنکه اطفال تو را بگیرد و ایشان را به صخره‌ها بزند.
  138 
 [مزمور داود] تو را به تمامیِ دل خود حمد خواهم گفت. به حضور خدایان تو را حمد خواهم گفت.
 به سوی هیکل قدس تو عبادت خواهم کرد و نام تو را حمد خواهم گفت، به‌سبب رحمت و راستیِ تو. زیرا کلام خویش را بر تمام اسم خود تمجید نموده‌ای.
 در روزی که تو را خواندم مرا اجابت فرمودی. و مرا با قوّت در جانم شجاع ساختی.
 ای خداوند، تمام پادشاهان جهان تو را حمد خواهند گفت، چون کلام دهان تو را بشنوند.
 و طریق‌های خداوند را خواهند سرایید، زیرا که جلال خداوند عظیم است.
 زیراکه خداوند متعال است، لیکن بر فروتنان نظر می‌کند. و امّا متکبّران را از دور می‌شناسد.
 اگر چه در میان تنگی راه می‌روم، مرا زنده خواهی کرد. دست خود را بر خشم دشمنانم دراز می‌کنی و دست راستت مرا نجات خواهد داد.
 خداوند کار مرا به کمال خواهد رسانید. ای خداوند، رحمت تو تا ابدالآباد است. کارهای دست خویش را ترک منما.
  139 
 [برای سالار مغنّیان. مزمور داود] ای خداوند مرا آزموده و شناختهای.
 تو نشستن و برخاستن مرا می‌دانی و فکرهای مرا از دور فهمیده‌ای.
 راه و خوابگاه مرا تفتیش کرده‌ای و همهٔ طریق‌های مرا دانسته‌ای.
 زیرا که سخنی بر زبان من نیست، جز اینکه تو ای خداوند آن را تماماً دانسته‌ای.
 از عقب و از پیش مرا احاطه کرده‌ای و دست خویش را بر من نهاده‌ای.
 این گونه معرفت برایم زیاده عجیب است. و بلند است که بدان نمی‌توانم رسید.
 از روح تو کجا بروم؟ و از حضور تو کجا بگریزم؟
 اگر به آسمان صعود کنم، تو آنجا هستی! و اگر در هاویه بستر بگسترانم اینک، تو آنجا هستی!
 اگر بالهای سحر را بگیرم و در اقصای دریا ساکن شوم،
 در آنجا نیز دست تو مرا رهبری خواهد نمود و دست راست تو مرا خواهد گرفت.
 و گفتم، یقیناً تاریکی مرا خواهد پوشانید. که در حال شب گرداگرد من روشنایی گردید.
 تاریکی نیز نزد تو تاریک نیست و شب مثل روز روشن است و تاریکی و روشنایی یکی است.
 زیرا که تو بر دل من مالک هستی؛ مرا در رحم مادرم نقش بستی.
 تو را حمد خواهم گفت زیرا که به طور مَهیب و عجیب ساخته شده‌ام. کارهای تو عجیب است و جان من این را نیکو می‌داند.
 استخوانهایم از تو پنهان نبود وقتی که در نهان ساخته می‌شدم و در اسفل زمین نقشبندی می‌گشتم.
 چشمان تو جنین مرا دیده‌است و در دفتر تو همهٔ اعضای من نوشته شده، در روزهایی که ساخته می‌شد، وقتی که یکی از آنها وجود نداشت.
 ای خدا، فکرهای تو نزد من چه قدر گرامی است و جمله آنها چه عظیم است!
 اگر آنها را بشمارم، از ریگ زیاده است. وقتی‌که بیدار می‌شوم هنوز نزد تو حاضر هستم.
 یقیناً ای خدا شریران را خواهی کشت. پس ای مردمان خون ریز از من دور شوید.
 زیرا سخنان مکرآمیز دربارهٔ تو می‌گویند و دشمنانت نام تو را به باطل می‌برند.
 ای خداوند آیا نفرت نمی‌دارم از آنانی که تو را نفرت می‌دارند، و آیا مخالفان تو را مکروه نمی‌شمارم؟
 ایشان را به نفرت تام نفرت می‌دارم. ایشان را دشمنان خویشتن می‌شمارم.
 ای خدا مرا تفتیش کن و دل مرا بشناس. مرا بیازما و فکرهای مرا بدان،
 و ببین که آیا در من راه فساد است! و مرا به طریق جاودانی هدایت فرما.
  140 
 [برای سالار مغنّیان. مزمور داود] ای خداوند، مرا از مرد شریر رهایی ده و از مرد ظالم مرا محفوظ فرما!
 که در دلهای خود در شرارت تفکّر می‌کنند و تمامی روز برای جنگ جمع می‌شوند.
 دندانهای خود را مثل مار تیز می‌کنند و زهر افعی زیر لب ایشان است، سلاه.
 ای خداوند مرا از دست شریر نگاه دار، از مرد ظالم مرا محافظت فرما که تدبیر می‌کنند تا پایهای مرا بلغزانند.
 متکبّران برای من تله و ریسمانها پنهان کرده و دام به سر راه گسترده، و کمنده‌ا برای من نهاده‌اند، سلاه.
 به خداوند گفتم، تو خدای من هستی. ای خداوند، آواز تضرّع مرا بشنو!
 ای یهوّه خداوند که قوّت نجات من هستی، تو سر مرا در روز جنگ پوشانیده‌ای.
 ای خداوند، آرزوهای شریر را برایش برمیاور و تدابیر ایشان را به انجام مرسان مبادا سرافراشته شوند، سلاه.
 و امّا سرهای آنانی که مرا احاطه می‌کنند، شرارتِ لبهای ایشان، آنها را خواهد پوشانید.
 اخگرهای سوزنده را بر ایشان خواهند ریخت، ایشان را در آتش خواهند انداخت و در ژرفیها که دیگر نخواهند برخاست.
 مرد بدگو در زمین پایدار نخواهد شد. مرد ظالم را شرارت صید خواهد کرد تا او را هلاک کند.
 می‌دانم که خداوند دادرسی فقیر را خواهد کرد و داوری مسکینان را خواهد نمود.
 هر آینه عادلان نام تو را حمد خواهند گفت و راستان به حضور تو ساکن خواهند شد.
  141 
 [مزمور داود] ای خداوند تو را می‌خوانم. نزد من بشتاب! و چون تو را بخوانم آواز مرا بشنو!
 دعای من به حضور تو مثل بخور آراسته شود، و برافراشتن دستهایم، مثل هدیه شام.
 ای خداوند، بر دهان من نگاهبانی فرما و در لبهایم را نگاه دار.
 دل مرا به عمل بد مایل مگردان تا مرتکب اعمال زشت با مردان بدکار نشوم. و از چیزهای لذیذ ایشان نخورم.
 مردِعادل مرا بزند و لطف خواهد بود، و مرا تأدیب نماید و روغن برای سر خواهد بود! و سر من آن را ابا نخواهد نمود زیرا که در بدیهای ایشان نیز دعای من دایم خواهد بود.
 چون داوران ایشان از سرِ صخره‌ها انداخته شوند، آنگاه سخنان مرا خواهند شنید زیرا که شیرین است.
 مثل کسی که زمین را فلاحت و شیار بکند، استخوانهای ما بر سر قبرها پراکنده می‌شود.
 زیرا که ای یهوه خداوند، چشمان من بسوی توست. و بر تو توکّل دارم. پس جان مرا تلف منما!
 مرا از دامی که برای من نهاده‌اند نگاه دار و از کمنده‌ای گناهکاران.
 شریران به دامهای خود بیفتند و من بسلامتی در بگذرم.
  142 
 [قصیده داود و دعا وقتی‌که در مغاره بود] به آواز خود نزد خداوند فریاد برمی‌آورم. به آواز خود نزد خداوند تضرّع می‌نمایم.
 ناله خود را در حضور او خواهم ریخت. تنگیهای خود را نزد او بیان خواهم کرد.
 وقتی که روح من در من مدهوش می‌شود. پس تو طریقت مرا دانسته‌ای. در راهی که می‌روم دام برای من پنهان کرده‌اند.
 به طرف راست بنگر و ببین که کسی نیست که مرا بشناسد. ملجا برای من نابود شد. کسی نیست که در فکر جان من باشد.
 نزد تو ای خداوند فریاد کردم و گفتم که تو ملجا و حصّهٔ من در زمین زندگان هستی.
 به ناله من توجّه کن زیرا که بسیار ذلیلم! مرا از جفاکنندگانم برهان، زیرا که از من زورآورترند.
 جان مرا از زندان درآور تا نام تو راحمد گویم. عادلان گرداگرد من خواهند آمد زیرا که به من احسان نموده‌ای.
  143 
 [مزمور داود] ای خداوند دعای مرا بشنو و به تضرّع من گوش بده! در امانت و عدالت خویش مرا اجابت فرما!
 و بر بندهٔ خود به محاکمه برمیا. زیرا زنده‌ای نیست که به حضور تو عادل شمرده شود.
 زیرا که دشمن بر جان من جفا کرده، حیات مرا به زمین کوبیده است و مرا در ظلمت ساکن گردانیده، مثل آنانی که مدّتی مرده باشند.
 پس روح من در من مدهوش شده، و دلم در اندرونم متحیّر گردیده است.
 ایّام قدیم را به یاد می‌آورم. در همهٔ اعمال تو تفکّر نموده، در کارهای دست تو تأمّل می‌کنم.
 دستهای خود را بسوی تو دراز می‌کنم. جان من مثلِ زمینِ خشک، تشنه تو است، سلاه.
 ای خداوند، بزودی مرا اجابت فرما زیرا روح من کاهیده شده است. روی خود را از من مپوشان، مبادا مثل فروروندگان به هاویه بشوم.
 بامدادان رحمت خود را به من بشنوان زیرا که بر تو توکّل دارم. طریقی را که برآن بروم، مرا بیاموز زیرا نزد تو جان خود را برمیافرازم.
 ای خداوند مرا از دشمنانم برهان زیرا که نزد تو پناه برده‌ام.
 مرا تعلیم ده تا ارادهٔ تو را بجا آورم زیرا خدای من تو هستی. روح مهربان تو مرا در زمین هموار هدایت بنماید.
 به خاطر نام خود ای خداوند مرا زنده ساز؛ به خاطر عدالت خویش جان مرا از تنگی برهان؛
 و به خاطررحمت خود، دشمنانم را منقطع ساز. و همهٔ مخالفان جان مرا هلاک کن زیرا که من بندهٔ تو هستم.
  144 
 [مزمور داود] خداوند که صخره من است، متبارک باد؛ که دستهای مرا به جنگ و انگشته‌ای مرا به حرب تعلیم داد!
 رحمت من اوست و ملجای من و قلعه بلند من و رهاننده من و سپر من و آنکه بر او توکّل دارم، که قوم مرا در زیر اطاعت من می‌دارد.
 ای خداوند، آدمی چیست که او را بشناسی؟ و پسر انسان که او را به حساب بیاوری؟
 انسان مثل نَفَسی است و روزهایش مثل سایهای است که می‌گذرد.
 ای خداوند آسمانهای خود را خم ساخته، فرود بیا. و کوه‌ها را لمس کن تا دود شوند.
 رعد را جهنده ساخته، آنها را پراکنده ساز. تیرهای خود را بفرست و آنها را منهزم نما.
 دست خود را از اعلی بفرست، و مرا رهانیده، از آبهای بسیار خلاصی ده، یعنی از دست پسران اجنبی
 که دهان ایشان به باطل سخن می‌گوید، و دست راست ایشان، دستِ دروغ است.
 ای خدا، تو را سرودی تازه میسرایم. با بربط ذات ده تار، تو را ترنّم خواهم نمود.
 که پادشاهان را نجات می‌بخشی، و بندهٔ خود داود را از شمشیر مهلک می‌رهانی.
 مرا از دست اجنبیان برهان و خلاصی ده، که دهان ایشان به باطل سخن می‌گوید و دست راست ایشان دست دروغ است.
 تا پسران ما درجوانیِ خود نموّ کرده، مثل نهالها باشند. و دختران ما مثل سنگهای زاویه تراشیده شده به مثال قصر.
 و انبارهای ما پر شده، به انواع نعمت ریزان شوند. و گله‌های ما هزارها و کرورها در صحراهای ما بزایند.
 و گاوان ما باربردار شوند و هیچ رخنه و خروج و نالهای در کوچه‌های ما نباشد.
 خوشابحال قومی که نصیب ایشان این است. خوشابحال آن قوم که یهوه خدای ایشان است.
  145 
 [تسبیح داود] ای خدای من، ای پادشاه، تو را متعال می‌خوانم و نام تو را متبارک می‌گویم، تا ابدالآباد!
 تمامی روز تو را متبارک می‌خوانم، و نام تو را حمد می‌گویم تا ابدالآباد.
 خداوند عظیم است و بی‌نهایت ممدوح، و عظمت او را تفتیش نتوان کرد.
 طبقه تا طبقه اعمال تو را تسبیح می‌خوانند و کارهای عظیم تو را بیان خواهند نمود.
 در مجد جلیل کبریایی تو و در کارهای عجیب تو تفکّر خواهم نمود.
 در قوّتِ کارهای مهیبِ تو سخن خواهند گفت. و من عظمت تو را بیان خواهم نمود.
 و یادگاری کثرت احسان تو را حکایت خواهند کرد. و عدالت تو را خواهند سرایید.
 خداوند کریم و رحیم است و دیر غضب و کثیرالاحسان.
 خداوند برای همگان نیکو است، و رحمتهای وی بر همهٔ اعمال وی است.
 ای خداوند جمیع کارهای تو، تو را حمد می‌گویند. و مقدّسان تو، تو را متبارک می‌خوانند.
 دربارهٔٔجلال ملکوت تو سخن می‌گویند و توانایی تو را حکایت می‌کنند.
 تا کارهای عظیم تو را به بنی‌آدم تعلیم دهند و کبریاییِ مجیدِ ملکوت تو را.
 ملکوت تو، ملکوتی است تا جمیع دهرها و سلطنت تو باقی تا تمام دورها.
 خداوند جمیع افتادگان را تأیید می‌کند و خمشدگان را برمی‌خیزاند.
 چشمان همگان منتظر تو می‌باشد و تو طعام ایشان را در موسمش می‌دهی.
 دست خویش را باز می‌کنی و آرزوی همهٔ زندگان را سیر می‌نمایی.
 خداوند عادل است در جمیع طریق‌های خود و رحیم در کّل اعمال خویش.
 خداوند نزدیک است به آنانیکه او را می‌خوانند، به آنانیکه او را به راستی می‌خوانند.
 آرزوی ترسندگان خود را بجا می‌آورد و تضّرع ایشان را شنیده، ایشان را نجات می‌دهد.
 خداوند همهٔ محبّان خود را نگاه می‌دارد و همهٔ شریران را هلاک خواهد ساخت.
 دهان من تسبیح خداوند را خواهد گفت و همهٔ بشر نام قدّوس او را متبارک بخوانند تا ابدالآباد.
  146 
 هلّلویاه! ای جان من خداوند را تسبیح بخوان!
 تا زنده هستم، خداوند را حمد خواهم گفت. مادامی که وجود دارم، خدای خود را خواهم سرایید.
 بر رؤسا توکّل مکنید و نه بر ابن آدم که نزد او اعانتی نیست.
 روح او بیرون می‌رود و او به خاک خود برمی‌گردد و در همان روز فکرهایش نابود می‌شود.
 خوشابحال آنکه خدای یعقوب مددکاراوست، که امید او بر یهوّه خدای وی می‌باشد،
 که آسمان و زمین را آفرید و دریا و آنچه را که در آنهاست؛ که راستی را نگاه دارد تا ابدالآباد؛
 که مظلومان را دادرسی می‌کند؛ و گرسنگان را نان می‌بخشد. خداوند اسیران را آزاد می‌سازد.
 خداوند چشمان کوران را باز می‌کند. خداوند خم شدگان را برمیافرازد. خداوند عادلان را دوست می‌دارد.
 خداوند غریبان را محافظت می‌کند و یتیمان و بیوه زنان را پایدار می‌نماید. لیکن طریق شریران را کج می‌سازد.
 خداوند سلطنت خواهد کرد تا ابدالآباد و خدای تو ای صهیون، نسلاً بعد نسل. هلّلویاه!
  147 
 هلّلویاه، زیرا خدای ما را سراییدننیکو است و دلپسند، و تسبیح خواندن شایسته است!
 خداوند اورشلیم را بنا می‌کند و پراکندگان اسرائیل را جمع می‌نماید.
 شکسته دلان را شفا می‌دهد و جراحتهای ایشان را می‌بندد.
 عدد ستارگان را می‌شمارد و جمیع آنها را به نام می‌خواند.
 خداوند ما بزرگ است و قوّت او عظیم و حکمت وی غیرمتناهی.
 خداوند مسکینان را برمیافرازد و شریران را به زمین می‌اندازد.
 خداوند را با تشکّر بسرایید. خدای ما را با بربط سرود بخوانید.
 که آسمانها را با ابرها می‌پوشاند و باران را برای زمین مهیّا می‌نماید و گیاه را بر کوه‌ها می‌رویاند.
 که بهایم را آذوقه می‌دهد و بچّه‌های غراب را که او را می‌خوانند.
 در قوّت اسب رغبت ندارد، و از ساقهای انسان راضی نمی‌باشد.
 رضامندی خداوند از ترسندگان وی است و از آنانیکه به رحمت وی امیدوارند.
 ای اورشلیم، خداوند را تسبیح بخوان. ای صهیون، خدای خود را حمد بگو.
 زیرا که پشت بندهٔ‌ای دروازه‌هایت را مستحکم کرده و فرزندانت را در اندرونت مبارک فرموده است.
 که حدود تو را سلامتی می‌دهد و تو را از مغز گندم سیر می‌گرداند.
 که کلام خود را بر زمین فرستاده است و قول او به زودی هر چه تمامتر می‌دود.
 که برف را مثل پشم می‌باراند، و ژاله را مثل خاکستر می‌پاشد.
 که تگرگ خود را در قطعه‌ها می‌اندازد؛ و کیست که پیش سرمای او تواند ایستاد؟
 کلام خود را می‌فرستد و آنها را می‌گدازد. باد خویش را میوزاند، پس آبها جاری می‌شود.
 کلام خود را به یعقوب بیان کرده، و فرایض و داوریهای خویش را به اسرائیل.
 با هیچ امّتی چنین نکرده است و داوریهای او را ندانسته‌اند. هلّلویاه!
  148 
 هلّلویاه! خداوند را از آسمانتسبیح بخوانید! در اعلی علیّین او را تسبیح بخوانید!
 ای همهٔ فرشتگانش او را تسبیح بخوانید. ای همهٔ لشکرهای او او را تسبیح بخوانید.
 ای آفتاب و ماه او را تسبیح بخوانید. ای همهٔ ستارگان نور او را تسبیح بخوانید.
 ای فلکالافلاک او را تسبیح بخوانید، و ای آبهایی که فوق آسمانهایید.
 نام خداوند را تسبیح بخوانند زیرا که او امر فرمود پس آفریده شدند.
 و آنها را پایدار نمود تا ابدالآباد و قانونی قرار داد که از آن در نگذرند.
 خداوند را از زمین تسبیح بخوانید، ای نهنگان و جمیع لجّه‌ها.
 ای آتش و تگرگ وبرف و مه و باد تند که فرمان او را به جا می‌آورید.
 ای کوه‌ها و تمام تلّها و درختان میوه‌دار و همهٔ سروهای آزاد.
 ای وحوش و جمیع بهایم و حشرات و مرغان بالدار.
 ای پادشاهان زمین و جمیع امّت‌ها و سروران و همهٔ داوران جهان.
 ای جوانان و دوشیزگان نیز و پیران و اطفال.
 نام خداوند را تسبیح بخوانند، زیرا نام او تنها متعال است و جلال او فوق زمین و آسمان.
 و او شاخی برای قوم خود برافراشته است، تا فخر باشد برای همهٔ مقدّسان او، یعنی برای بنی‌اسرائیل که قوم مقرّب او می‌باشند. هلّلویاه!
  149 
 هلّلویاه! خداوند را سرود تازهبسرایید و تسبیح او را در جماعت مقدّسان!
 اسرائیل در آفریننده خود شادی کنند و پسران صهیون در پادشاه خویش وجد نمایند.
 نام او را با رقص تسبیح بخوانند. با بربط و عود او را بسرایند.
 زیرا خداوند از قوم خویش رضامندی دارد. مسکینان را به نجاتْ جمیل می‌سازد.
 مقدّسان از جلال فخر بنمایند. و بر بسترهای خود ترنّم بکنند.
 تسبیحات بلند خدا در دهان ایشان باشد. و شمشیر دو دمه در دست ایشان.
 تا از امّت‌ها انتقام بکشند و تأدیبها بر طوایف بنمایند.
 و پادشاهان ایشان را به زنجیرها ببندند و سروران ایشان را به پابندهای آهنین.
 و داوری را که مکتوب است بر ایشان اجرا دارند. این کرامت است برای همهٔ مقدّسان او. هلّلویاه!
  150 
 هلّلویاه! خدا را در قدس او تسبیحبخوانید. در فلکِ قوّت او، او را تسبیح بخوانید!
 او را به‌سبب کارهای عظیم او تسبیح بخوانید. او را به حسب کثرت عظمتش تسبیح بخوانید.
 او را به آواز کَرِنّا تسبیحبخوانید. او را با بربط و عود تسبیح بخوانید.
 او را با دف و رقص تسبیح بخوانید. او را با ذوات اوتار و نی تسبیح بخوانید.
 او را با صنجهای بلندآواز تسبیح بخوانید. او را با صنجهای خوشصدا تسبیح بخوانید.
 هرکه روح دارد، خداوند را تسبیح بخواند. هلّلویاه!
