по име.
Тогава рече Моисей: Покажи ми, моля, славата Си.
А Господ му каза: Аз ще сторя да мине пред тебе всичката Моя благост, и ще проглася пред тебе Името Иеова; и ще покажа милост към когото ще покажа, и ще пожаля когото ще пожаля.
Рече още: Не можеш видя лицето Ми; защото човек не може да Ме види и да остане жив.
Рече още Господ: Ето място при Мене; ти ще застанеш на канарата;
и когато минава славата Ми, ще те поставя в една пукнатина на канарата, и ще те прикрия с ръката Си догде премина;
после ще дигна ръката Си, и ще Ме видиш изотдире; но Лицето Ми няма да се види.
глава 34 
След това Господ каза на Моисея: Издялай си две каменни плочи, като първите; и ще напиша на тия плочи думите, които бяха на първите плочи, които ти строши.
Бъди готов за утринта, и на утринта качи се на Синайската планина та застани пред Мене, там на върха на планината.
Но никой да не дохожда с тебе, нито да се яви някой по цялата планина; и овците и говедата да не пасат пред тая планина.
И така, Моисей издяла две каменни плочи, като първите; и на утринта, като стана рано, изкачи се на Синайската планина, както му заповяда Господ, и взе в ръцете си двете каменни плочи.
И Господ слезе в облака, застана там до него, и прогласи Господното Име.
Господ замина пред него и прогласи: Господ, Господ, Бог жалостив и милосърд, дълготърпелив, Който изобилва с милост и с вярност,
Който пази милост за хиляди поколения, прощава беззаконие, престъпление и грях, но никак не обезвинява виновния, въздава беззаконието на бащите върху чадата и върху внуците им, до третото и до четвъртото поколение.
Тогава Моисей бързо се наведе до земята и се поклони;
и рече: Господи, ако съм придобил сега Твоето благоволение, нека дойде моля Господ между нас; защото тия са коравовратни люде; и прости беззаконието ни и греха ни, и вземи ни за Свое наследство.
И Господ му каза: Ето, Аз правя завет; пред всичките твои люде ще извърша чудеса такива, каквито не са ставали нито в един народ по целия свят; и всичките люде, между които си ти, ще видят Господното работене; защото това, което Аз ще сторя с вас, е страшно.
Пази това, което ти заповядвам днес. Ето Аз изгонвам пред тебе аморееца, ханаанеца, хетееца, ферезееца, евееца и евусееца;
но внимавай да не направиш договор с жителите на земята, гдето отиваш, да не би да стане примка между вас.
Но жертвениците им да събориш, стълбовете им да строшиш и ашерите им да изсечеш;
защото ти не бива да се кланяш на друг Бог, понеже Иеова, чието име е Ревнив, е ревнив Бог.
Внимавай да не би да направиш договор с жителите на земята, та когато те блудствуват след боговете си, и жертвуват на боговете си, ти, ако те поканят да ядеш от жертвите им;
и да не вземеш от дъщерите им за синовете си, та тия техни дъщери, като блудствуват след боговете си, да направят и твоите синове да блудствуват след боговете им.
Да не си направиш леяни богове.
Празника на безквасните да пазиш. Седем дена да ядеш безквасен хляб, както съм ти заповядал, на отреденото време в месец Авив; защото в месец Авив ти излезе из Египет.
Всичко, което отваря утроба, е Мое, и всяко мъжко първородено между добитъка ти, говедо или овца.
А първороденото на осела да откупиш с агне {Или: яре.}; и ако го не откупиш, тогава да му пресечеш врата. Всичките си първородни синове да откупуваш. И никой да се не яви пред Мене с празни ръце.
Шест дена да работиш, а в седмия ден да си почиваш: даже и във време на сеитба и на жетва да си почиваш.
И да пазиш празника на седмиците, то ест, на първите плодове на жетвата на житото, и празника на беритбата в края на годината.
Три пъти през годината всичките твои от мъжки пол да се явят пред Господа Иеова, Израилевия Бог.
Защото ще изгоня пред тебе народи, и ще разширя пределите ти; и никой не ще пожелае твоята земя, когато отиваш да се явиш пред Господа твоя Бог три пъти през годината.
Да не принасяш кръвта на жертвата Ми с квасни хлябове; нито да остане нещо от жертвата на пасхалния празник до утринта,
Най-първите плодове от земята си да принесеш в дома на Господа твоя Бог. Да не свариш яре в млякото на майка му.
Тогава Господ рече на Моисея: Напиши си тия думи; защото според тия думи направих Аз завет с тебе и с Израиля.
И Моисей стоя там с Господа четиридесет дена и четиридесет нощи без да яде хляб, или да пие вода. И Господ написа на плочите думите на завета, Десетте Заповеди.
И като слизаше Моисей от Синайската планина, държащ двете плочи на откровението в ръката си, при слизането си от планината Моисей не знаеше, че кожата на лицето му блестеше понеже бе говорил с Бога.
Но Аарон и всичките израилтяни, като видяха Моисея, че, ето, кожата на лицето му блестеше, бояха се да се приближат при него.
За това Моисей ги повика; тогава Аарон и всичките началници на обществото се върнаха при него, и Моисей говори с тях.
След това се приближиха и всичките израилтяни; и той им заповяда всичко що Господ му беше говорил на Синайската планина.
И когато Моисей свърши говоренето си с тях, тури на лицето си покривало.
Но когато влизаше пред Господа да говори с него, Моисей вдигаше покривалото догде да излезе; тогава излизаше и говореше на израилтяните онова, което му беше заповядано.
И израилтяните виждаха лицето на Моисея, че кожата на лицето му блестеше; а Моисей пак туряше покривалото на лицето си, догде да влезе да говори с Господа.
глава 35 
Подир това Моисей събра цялото общество израилтяни и им каза: Ето какво заповяда Господ да правите.
Шест дена да се работи; а седмият ден да ви бъде свет, събота за почивка посветена Господу; всеки, който работи в тоя ден, да се умъртви.
В съботен ден да не кладете огън в никое от жилищата си.
Моисей още говори на цялото общество израилтяни, казвайки: Ето какво заповяда Господ, като каза:
Съберете помежду си принос за Господа; всеки, който е сърдечно разположен, нека принесе принос за Господа; злато, сребро и мед,
синьо, мораво, червено, висон и козина,
червенобоядисани овчи кожи и язовски {Или: делфинови.} кожи, ситимово дърво,
масло за осветление, и аромати за мирото за помазване и за благоуханното кадене,
ониксови камъни, и камъни за влагане на ефода и на нагръдника.
И всеки между вас, който има мъдро сърце, нека дойде, та да се направи всичко, което заповяда Господ:
скинията, покривката й, покривалото й, куките й, дъските й, лостовете й, стълбовете й и подложките й;
ковчега и върлините му, умилостивилището, и закривателната завеса;
трапезата и върлините й с всичките й прибори, и хлябът за постоянно приношение;
тоже и светилника за осветление с приборите му, светилата му, и маслото за осветление;
кадилния олтар и върлините му, мирото за помазване, благоуханния темян, входната покривка за входа на скинията;
олтара за всеизгарянето с медната му решетка, върлините му, и всичките му прибори, умивалника и подложката му;
завесите за двора, стълбовете му и подложките им, и закривката за дворния вход;
коловете за скинията и клоновете за двора с въжата им;
служебните одежди за служене в светилището, светите одежди за свещеника Аарона, и одеждите за синовете му, за да свещенодействуват.
Тогава цялото общество на израилтяните си отиде от Моисеевото лице.
И пак дойдоха, всеки човек, когото сърцето подбуждаше, и всеки, когото духа разполагаше, и донесоха принос Господу за направата на шатъра за срещане и за всяка негова служба, и за светите одежди.
Дойдоха, мъже и жени, които имаха сърдечно разположение, и принесоха гривни, обеци, пръстени, мъниста и всякакви златни неща, - както и всички, които принесоха какъв да бил златен принос Господу.
И всеки, у когото се намираше синьо, мораво, червено, висон, козина, червенобоядисани овчи кожи и язовски {Или: делфинови.} кожи, принесоха ги.
Всички, които можаха да направят принос от сребро и мед, принесоха принос Господу; и всички, у които се намираше ситимово дърво, за каква да било работа на службата, принесоха ги.
Тоже и всяка жена, която имаше мъдро сърце, предеше с ръцете си и принасяше напреденото - синьото, моравото, червеното и висона.
Всичките жени, чието сърце ги пробуждаше и, които умееха, предяха козината.
А началниците принесоха ониксовите камъни и камъните за влагане на ефода и на нагръдника,
и ароматите, и маслото за осветление, и за мирото за помазване, и за благоуханния темян.
Израилтяните принесоха доброволен принос Господу, всеки мъж и жена, които имаха сърдечно разположение да принесат за каква да било работа, която Господ чрез Моисея заповяда да се направи.
Тогава рече Моисей на израилтяните: Вижте, Господ повика по име Веселеила, син на Урия, Оровия син, от Юдовото племе,
и го изпълни с Божия дух в мъдрост, разум, знание и всякакво изкусно работене,
за да изобретява художествени изделия, да работи злато, сребро и мед;
да изсича камъни за влагане, и да изрязва дърва, и да работи всяка художествена работа.
И той тури в неговото сърце, и в сърцето на Елиава, Ахисамаховия син, от Дановото племе, да поучават.
Изпълни с мъдрост сърцето им, за да работят всякаква работа на резбар, на изкусен художник, и на везач в синьо, в мораво, в червено и във висон, и на тъкач, с една дума, работа на ония, които вършат каква да било работа, и на ония, които изобретяват художествени изделия.
глава 36 
Моисей каза още: Веселеил, Елиав и всеки, който умее, в чието сърце Господ е турил мъдрост и разум, за да знае да върши каква да била работа, за службата на светилището, нека работят според всичко, което Господ е заповядал.
Тогава Моисей повика Веселеила, Елиава и всеки, който умееше, в чието сърце Господ беше турил мъдрост, всеки, когото сърцето подбуждаше да дойде при работата да я извърши;
и те приеха от Моисея всичките приноси, които израилтяните бяха принесли, за да изработят работата за службата на светилището. А като му принасяха всяка заран още доброволни приноси,
всичките мъдри мъже, които работеха на цялата работа, за светилището, дойдоха, всеки от работата, която вършеше,
та говориха на Моисея, казвайки: Людете донасят много повече отколкото е нужно да служи за работата, която Господ заповяда да се извърши.
Затова Моисей заповяда та прогласиха в стана, като казаха: Никой мъж или жена да не работи вече за принос за светилището. И тъй, людете се въздържаха та не принасяха вече.
Защото материалът, който имаха, беше им доволно, за да извършат всичката работа, и даже повече.
И всичките изкусни мъже измежду ония, които работеха, направиха скинията от десет завеси от препреден висон и от синя, морава и червена материя, и на тях навезаха изкусно изработени херувими.
Дължината на всяка завеса беше двадесет и осем лакътя, а широчината на всяка завеса четири лакътя; всичките завеси имаха една мярка.
И скачи петте завеси една с друга, и другите пет завеси скачи една с друга.
И направи сини петелки по края на оная завеса, която беше последна от първите скачени завеси; така направи и по края на последната завеса от вторите скачени завеси.
Петдесет петелки направи на едната завеса, и петдесет петелки направи по края на завесата, която беше във вторите скачени завеси; петелките бяха една срещу друга.
Направи и петдесет златни куки и скачи завесите една за друга с куките; така скинията стана едно цяло.
После направи завеси от козина за покрив над скинията; единадесет такива завеси направи;
дължината на всяка завеса беше тридесет лакътя, и широчината на всяка завеса четири лакътя; единадесетте завеси имаха една мярка.
И скачи петте завеси отделно и шестте завеси отделно.
И направи петдесет петелки по края на оная завеса, която беше последна от първите скачени завеси и петдесет петелки по края на завесата, която беше последна от вторите скачени завеси.
Направи и петдесет медни куки, за да съедини покрива в едно цяло.
И направи покрив за скинията от червенобоядисани овнешки кожи, и отгоре му едно покривало от язовски кожи.
И направи дъските за скинията от ситимово дърво, които да стоят изправени.
Дължината на всяка дъска беше десет лакътя, и широчината на всяка дъска лакът и половина.
Във всяка дъска имаше два шипа, един срещу друг; така направи за всичките дъски на скинията.
И направи дъските за скинията двадесет дъски за южната страна, към пладне;
и под двадесетте дъски направи четиридесет сребърни подложки, две подложки под една дъска, за двата й шипа, и две подложки под друга дъска, за двата й шипа.
Също за втората страна на скинията, която е северната, направи двадесет дъски,
и четиридесетте им сребърни подложки две подложки под една дъска, и две подложки под друга дъска.
А за задната страна на скинията, западната, направи шест дъски.
И направи две дъски за ъглите на скинията от задната страна.
Те бяха скачени отдолу, а отгоре бяха свързани посредством едно колелце; така направи и за двете дъски на двата ъгъла.
Така бяха осем дъски, и сребърните им подложки шестнадесет подложки, по две подложки под всяка дъска.
И направи лостове от ситимово дърво, пет за дъските от едната страна на скинията,
пет лоста за дъските от другата страна на скинията, и пет лоста за дъските от задната страна на скинията, към запад.
И направи средният лост да преминава през средата на дъските от край до край.
И обкова дъските със злато, и направи колелцата им от злато за влагалища на лостовете и обкова лостовете със злато.
И направи завесата от синьо, мораво, червено и препреден висон, и навеза на нея изкусно изработени херувими.
И направи за нея четири стълба от ситимово дърво, които обкова със злато; куките им бяха златни; и изля за тях четири сребърни подложки.
Направи и покривка за входа на шатъра, везана работа, от синьо, мораво, червено и препреден висон,
и петте му стълба и куките им; и обкова върховете им и връзките им със злато; а петте им подложки бяха медни.
глава 37 
И направи Веселеил ковчега от ситимово дърво, дълъг два лакътя и половина, широк лакът и половина, и лакът и половина висок.
Обкова го отвътре и отвън с чисто злато, и направи му златен венец наоколо.
И изля за него четири златни колелца за четирите му долни ъгъла, две колелца на едната му страна, и две колелца на другата му страна.
Направи и върлини от ситимово дърво и обкова ги със злато.
И провря върлините през колелцата от страните на ковчега за да се носи ковчегът.
И направи умилостивилище от чисто злато, два лакътя и половина дълго, и лакът и половина широко.
И направи два херувима от злато, изковани ги направи, на двата края на умилостивилището,
един херувим на единия край, и един херувим на другия край; част от самото умилостивилище направи херувимите на двата му края.
И херувимите бяха с разперени отгоре крила, и покриваха с крилата си умилостивилището; и лицата им бяха едно срещу друго; към умилостивилището бяха обърнати лицата на херувимите.
И направи трапезата от ситимово дърво, два лакътя дълга, един лакът широка, и лакът и половина висока.
Обкова я с чисто злато, и направи й златен венец наоколо.
Направи й наоколо и перваз, една длан широк, и направи златен венец около перваза й.
И изля за нея четири златни колелца, и постави колелцата на четирите ъгъла, които бяха при четирите й нозе.
До самия перваз бяха колелцата, като влагалища на върлините, за да се носи трапезата.
Направи върлините от ситимово дърво, и обкова ги със злато, за да се носи трапезата с тях.
И направи от чисто злато приборите, които бяха на трапезата, блюдата й, темянниците й, тасовете й, и поливалниците й, за употреба при възлиянията.
И направи светилника от чисто злато; изкован направи светилника; стъблото му, клоновете му, чашките му, топчиците му и цветята му бяха част от самия него.
Шест клона се издаваха от страните му, три клона на светилника, от едната му страна, и три клона на светилника от другата му страна.
На единия клон имаше три чашки, като бадеми, една топчица и едно цвете, и на другия клон три чашки като бадеми, една топчица и едно цвете; така и на шестте клона, които се издаваха от светилника.
И на стъблото на светилника имаше четири чашки като бадеми, с топчиците им и цветята им.
И на шестте клона, които се издаваха от светилника, имаше под първите два клона една топчица, под вторите два клона една топчица и под третите два клона една топчица.
Топчиците им и клоновете им бяха част от самия него; светилникът беше цял изкован от чисто злато.
И направи седемте му светила, щипците му и пепелниците му от чисто злато.
От един талант чисто злато направи него и всичките му прибори.
И направи кадилния олтар от ситимово дърво, един лакът дълъг и един лакът широк, четвъртит; и височината му беше два лакътя; а роговете му бяха част от самия него.
Обкова с чисто злато върха му, страните му наоколо, и роговете му; и направи му златен венец наоколо.
А под венеца му му направи две златни колелца, близо при двата му ъгъла, на двете му страни, за да бъдат влагалища на върлините, за да го носят с тях.
Върлините направи от ситимово дърво, и обкова ги със злато.
И направи светото миро за помазване, и чистия благоуханен темян, според изкуството на мироварец.
глава 38 
И направи олтара за всеизгаряне от ситимово дърво, пет лакътя дълъг и пет лакътя широк, четвъртит, и три лакътя висок.
И на четирите му ъгъла направи роговете му; роговете му бяха част от самия него; и обкова го с мед.
Направи и всичките прибори за олтара, гърнетата, лопатите, тасовете, вилиците и въглениците; всичките му прибори направи медни.
И направи за олтара медна решетка във вид на мрежа, под полицата, която е около олтара отдолу, така щото да стигне до средата на олтара.
Изля и четири колелца за четирите края на медната решетка, които да бъдат влагалища за върлините.
Върлините направи от ситимово дърво, и обкова ги с мед.
И провря върлините през колелцата от страните на олтара, за да се носи с тях. Кух, от дъски, направи олтара.
Направи умивалника от мед, и подложката му от мед, от огледалата на жените, които се събираха при вратата на шатъра за срещане да прислужат.
И направи двора; за южната страна, към пладне, завесите на двора бяха от препреден висон, дълги сто лакътя;
стълбовете им бяха двадесет, и медните им подложки двадесет; а куките на стълбовете и връзките им бяха сребърни.
И за северната страна завесите бяха сто лакътя дълги, стълбовете им двадесет, и медните им подложки двадесет; а куките на стълбовете и връзките им бяха сребърни.
После, за западната страна завесите бяха петдесет лакътя дълги, стълбовете им десет и подложките им десет; а куките на стълбовете и връзките им бяха сребърни.
И за източната страна, която гледа към изток, бяха петдесет лакътя завеси;
завесите за едната страна на входа бяха дълги петнадесет лакътя, стълбовете им три и подложките им три;
така и за другата им страна; и от двете страни на дворния вход завесите бяха петнадесет лакътя дълги, стълбовете им три и подложките им три.
Всичките завеси около двора бяха от препреден висон.
Подложките за стълбовете бяха медни, куките на стълбовете и връзките им сребърни, и върховете им обковани със сребро; и всичките стълбове на двора бяха опасани със сребро.
Покривката за дворния вход беше везана изработка от синьо, мораво, червено и препреден висон; и дължината й беше двадесет лакътя, а височината на шир пет лакътя, както завесите на двора;
и стълбовете им бяха четири и медните им подложки четири, куките им сребърни, върховете им обковани със сребро, и връзките им сребърни.
Всичките колчета на скинията и около двора бяха медни.
Това е сборът на вещите за скинията, сиреч, за скинията за плочите на свидетелството, както, според Моисеевото повеление, се изброиха чрез Итамара, син на свещеника Аарона, за служенето на Левитите.
Веселеил син на Урия, Оровия син, от Юдовото племе, направи всичко, което Господ заповяда на Моисея;
и с него беше Елиав, Ахисамаховия син, от Дановото племе, резбар и изкусен художник, и везач на синьо, на мораво, на червено и на висон.
Всичкото злато, което се употреби за изработването на цялата работа на светилището, златото на приноса, беше двадесет и девет таланта и седемстотин и тридесет сикъла, според сикъла на светилището.
И среброто от данъка наложен върху преброените от обществото беше сто таланта и хиляда седемстотин седемдесет и пет сикъла, според сикъла на светилището, -
данък от един веках на глава, сиреч, половин сикъл, според сикъла на светилището, за всеки, който се е причислил към преброените, то ест, ония които бяха на възраст от двадесет години и нагоре, за шестстотин и три хиляди петстотин и петдесет души.
От среброто на стоте таланта изляха се подложките на светилището и подложките на стълбовете за завесата - сто подложки от сто таланта, - един талант за една подложка.
И от хилядата седемстотин седемдесет и пет сикъла направи куките за стълбовете, обкова върховете им и им направи връзки.
А медта на приноса беше седемдесет таланта и две хиляди и четиристотин сикъла.
От нея направи подложките за входа на шатъра за срещане, медния олтар, медната решетка за него, с всичките олтарски прибори,
подложките за стълбовете около двора, и подложките за дворовия вход, всичките колчета на скинията, и всичките колчета за двора наоколо.
глава 39 
И от синьото, моравото и червеното направиха служебни одежди за служене в светилището, и направиха светите одежди за Аарона, както Господ заповяда на Моисея.
Направи ефода от злато, синьо, мораво, червено и препреден висон.
И изковаха златото на тънки плочи, които нарязаха на тънки нишки, за да ги работят между синьото, моравото, червеното и висона, изкусна изработка.
Направиха му презрамки, които да се връзват, за да се държи заедно на двата края,
и препаската на ефода от същата материя и според неговата направа, от злато, синьо, мораво, червено и препреден висон, според както Господ заповяда на Моисея.
Изработиха ониксови камъни, закрепени със златни гнездица, и изрязаха на тях, както се изрязват печати, имената на синовете на Израиля.
И тури ги на презрамките на ефода, като камъни за спомен на израилтяните, според както Господ заповяда на Моисея.
Направи нагръдника, според направата на ефода, изкусна изработка от злато, синьо, мораво, червено и препреден висон.
Четвъртит беше; направиха нагръдника двоен, една педя дълъг и една педя широк, и двоен.
И закрепиха на него четири реда камъни: ред сард топаз и смарагд беше първият ред;
вторият ред: антракс, сапфир и адамант,
третият ред: лигирий, агат, аметист;
а четвъртият ред: хрисолит, оникс и яспис; те бяха закрепени в златни гнездица на местата си.
И камъните бяха според имената на синовете на Израиля; те бяха дванадесет според техните имена; и на всеки от тях бе изрязано, като на печат, по едно име от дванадесетте племена.
И на нагръдника направиха венцеобразни верижки, изплетена работа от чисто злато.
Направиха и две златни гнездица и две златни колелца, и туриха двете колелца на двата края на нагръдника.
И провряха двете изплетени златни верижки през двете колелца по краищата на нагръдника.
А другите два края на двете изплетени верижки ставиха с двете гнездица, и туриха ги на презрамките на ефода на външната му страна.
И направиха още две златни колелца, които туриха на двата края на нагръдника, на страната му, която е на вътрешната страна на ефода.
И направиха още други две златни колелца, които положиха отдолу на двете страни на ефода, на външната му страна, там гдето краищата му се събират, над препаската на ефода.
И вързаха нагръдника чрез колелцата му, за колелцата на ефода със син ширит, за да бъде над препаската на ефода, така щото нагръдникът да се не отделя от ефода, според както Господ заповяда на Моисея.
Направи мантията на ефода, тъкана изработка цяла от синьо.
И в средата на мантията имаше отвор, като отвора на броня, с нашивка около отвора, за да се не дере.
По полите на мантията направиха нарове от синьо, мораво, червено и препреден висон.
И направиха звънци от чисто злато, и туриха звънците между наровете на полите на мантията, наоколо между наровете,
звънец и нар, звънец и нар, наоколо по полите на служебната мантия, според както Господ заповяда на Моисея.
Направиха хитоните за Аарона и за синовете му от висон, тъкана изработка;
и митрата от висон, великолепните гъжви от висон, ленените гащи от препреден висон;
и пояса, везана изработка от препреден висон, синьо, мораво и червено, според както Господ заповяда на Моисея.
Направиха плочицата на светия венец от чисто злато, и написаха на нея писмо като изрязване на печат, Свет Господу.
И туриха и син ширит, за да я привързват отгоре на митрата, според както Господ заповяда на Моисея.
Така се свърши всичката работа на скинията, сиреч, на шатъра за срещане; и израилтяните направиха всичко, според както Господ заповяда на Моисея; така направиха.
Тогава донесоха скинията на Моисея, шатъра и всичките му принадлежности, куките му, дъските му, лостовете му, стълбовете му и подложките му,
покривката от червенобоядисани овнешки кожи, и покривката от язовски {Или: делфинови.} кожи, и покривателната завеса,
ковчега за плочите на свидетелството, с върлините му и умилостивилището,
трапезата, всичките й прибори, и хлябовете за приношение,
чистозлатния светилник, светилата му - светилата, които трябваше да се нагледват, всичките му прибори, и маслото за осветлението,
златния олтар, мирото за помазване, и благоуханния темян, покривката за входа на шатъра,
медния олтар с медната му решетка, върлините му, и всичките му прибори, умивалника и подложката му,
завесите за двора, стълбовете му, подложките му, покривката за дворния вход, въжата му, и колчетата му, и всичките прибори за служене в скинията, сиреч, в шатъра за срещане,
служебните одежди за служене в светилището, светите одежди за свещеника Аарона и одеждите за синовете му, за да свещенодействуват.
Напълно както Господ заповяда на Моисея, така извършиха израилтяните цялата работа.
И Моисей видя цялата работа, и, ето, бяха я извършили, според както заповяда Господ; така бяха я извършили. И Моисей ги благослови.
глава 40 
Тогава Господ говори на Моисея, казвайки:
На първия ден от първия месец да издигнеш скинията, шатъра за срещане.
И да туриш в него ковчега за плочите на свидетелството и да закриеш ковчега със завесата.
Да внесеш трапезата, и да наредиш на нея каквото трябва да се нарежда; да внесеш и светилника, и да запалиш светилата му.
Да поставиш златния кадилен олтар пред ковчега за плочите на свидетелството, и да наместиш покривката за входа на скинията.
Да туриш олтара за всеизгарянето пред входа на скинията, шатъра за срещане.
И да туриш умивалника между шатъра за срещане и олтара, и да налееш вода в него.
Да поставиш околния двор, и да окачиш покривката на дворния вход.
Да вземеш мирото за помазване, и да помажеш скинията и всичко що е в нея; така да я осветиш и всичките нейни принадлежности; и ще бъде света.
И да помажеш олтара за всеизгарянето и всичките му прибори, та да осветиш олтара; така ще бъде олтарът пресвет.
Да помажеш и умивалника и подложката му, та да го осветиш.
После да приведеш Аарона и синовете му при входа на шатъра за срещане и да ги умиеш с вода;
и да облечеш Аарона със светите одежди, да го помажеш, та да го осветиш, за да Ми свещенодействува;
да приведеш и синовете му, да ги облечеш с хитони,
и да ги помажеш, както си помазал баща им, за да Ми свещенодействуват. От помазването им свещенството ще бъде на тях вечно, във всичките им поколения.
И Моисей направи всичко, според както Господ му заповяда; така направи.
В първия месец на втората година, на първия ден от месеца, скинията се издигна.
Моисей издигна скинията, като подложи подложките й, постави дъските й, намести лостовете й и изправи стълбовете й.
И разпростря шатъра върху скинията и тури покривалото на шатъра отгоре му, според както Господ беше заповядал на Моисея.
И като взе плочите на свидетелството, положи ги в ковчега, и провря върлините през колелцата на ковчега, и положи умилостивилището върху ковчега.
И внесе ковчега в скинията, и окачи покривателната завеса та с нея покри ковчега с плочите на свидетелството, според както Господ беше заповядал на Моисея.
Положи и трапезата в шатъра за срещане откъм северната страна на скинията, отвън завесата;
и нареди на нея хлябовете пред Господа, според както Господ беше заповядал на Моисея.
Тури светилника в шатъра за срещане откъм южната страна на скинията, срещу трапезата;
и запали светилата пред Господа, според както Господ беше заповядал на Моисея.
И положи златния олтар в шатъра за срещане пред завесата;
и покади над него с благоуханен темян, според както Господ беше заповядал на Моисея.
Окачи покривката за входа на скинията.
Положи олтара за всеизгарянето при входа на скинията, сиреч шатъра за срещане, и принесе на него всеизгарянето и хлебния принос, според както Господ беше заповядал на Моисея.
Положи и умивалника между шатъра за срещане и олтара и наля в него вода, за да се мият,
(и Моисей и Аарон и синовете му миеха от него ръцете си и нозете си;
когато влизаха в шатъра за срещане, и когато пристъпваха при олтара, миеха се,) според както Господ беше заповядал на Моисея.
И постави двора около скинията и олтара, и окачи покривката на дворния вход. Така Моисей свърши делото.
Тогава облакът покри шатъра за срещане, и Господната слава изпълни скинията.
Моисей не можа да влезе в шатъра за срещане, защото облакът стоеше над него и Господната слава пълнеше скинията.
И когато облакът се дигаше от скинията, тогава израилтяните тръгваха на път, през всичките си пътувания;
но ако облакът не се дигаше, тогава не тръгваха до деня на дигането му.
Защото Господният облак беше над скинията денем, а огън беше над нея нощем, пред очите на целия Израилев дом, през всичките им пътувания.
