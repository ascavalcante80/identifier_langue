тон се връща на власт през 1886 г. и предлага Законопроект за ирландско самоуправление, който дава на Ирландия отделно законодателно събрание. Виктория се противопоставя на закона, който според нея подкопава Британската империя. Когато законопроектът е отхвърлен от Камарата на представителите, Гладстон подава оставка и това позволява Солсбъри да се върне като министър-председател.


== Последни години ==

През 1887 г. Обединеното кралство празнува златния юбилей на Виктория. Тя отбелязва 20 юни 1887 г., петдесетата годишнина от възкачването си на трона, с банкет, на който са поканени петдесет европейски крале и принцове. На следващия ден тя участва в процесия, която по думите на Марк Твен „се простираше, докъдето поглед стига, в двете посоки“. По това време Виктория е извънредно популярен монарх. Скандалът с предпологаемата връзка със слугата ѝ затихва след смъртта на Джон Браун през 1883 г., което дава възможност кралицата да бъде възприемана като символ на висок морал.
Виктория е принудена още веднъж да изтърпи правителство на Уилям Гладстон през 1892 г. След провала на последния му Законопроект за ирландско самоуправление той се оттегля през 1894 г., за да бъде заменен от либерала-империалист лорд Роузбъри. През 1895 г. Роузбъри е заменен от Солсбъри, който остава на поста до края на управлението на Виктория.
Към септември 1896 г. Виктория вече е управлявала повече от всеки друг английски, шотландски или британски монарх. По нейно искане всички публични тържества са отложени до 1897 г., диамантения юбилей на кралицата. Министърът на колониите Джоузеф Чембърлейн предлага юбилеят да бъде превърнат във фестивал на Британската империя. Заради това са поканени министър-председателите на всички самоуправляващи се колонии заедно с техните семейства. Процесията, в която участва и кралицата, включва войскови части от всяка британска колония или владение, както и войници, изпратени от индийските принцове, подчинени на Виктория като императрица на Индия. Празненствата на диамантения юбилей са повод за силни прояви на привързаност към седемдесетгодишната кралица, която вече е прикована към инвалидна количка.
През последните години на Виктория Обединеното кралство е въвлечено в Англо-бурската война, която получава ентусиазираната подкрепа на кралицата. Личният ѝ живот е свързан с много трагедии, включително смъртта на сина ѝ, Алфред, фаталното заболяване на дъщеря ѝ, императрицата на Германия, и смъртта на двама от внуците ѝ. Последната ѝ публична церемония е през 1899 г., когато поставя основния камък на музей на изящните изкуства, станал по-късно известен като Музей Виктория и Алберт.
Следвайки навика, придобит след овдовяването си, Виктория прекарва Коледа на 1900 г. във вилата Осбърн хаус на остров Уайт, проектирана от принц Алберт. Тя умира там на 22 януари 1901 г., след като е управлявала 63 години, 7 месеца и 2 дни — повече от всеки друг британски монарх в историята. Погребението ѝ се провежда на 2 февруари. След двудневно поклонение тя е погребана в Мавзолея Фрогмор (Уиндзор) до своя съпруг.
Виктория е наследена на трона от своя син, който управлява като Едуард VII. Смъртта на кралицата прекъсва управлението на Хановерската династия в Обединеното кралство. Едуард VII, също като баща си, принц Алберт, принадлежи към династията Сакс-Кобург и Гота. Синът и наследник на Едуард VII, Джордж V, променя името на династията на Уиндзор по време на Първата световна война, тъй като Сакс-Кобург и Гота звучи твърде германско — това е един от ранните примери за политическа коректност.


== Наследство ==

Осем от деветте деца на Виктория се женят за членове на европейски кралски семейства, а деветото, принцеса Луиза — за шотландски херцог. Много от останалите ѝ наследници също се женят в кралските фамилии на Европа, спечелвайки на Виктория името бабата на Европа. Към 2004 г. европейските действащи и бивши монарси, потомци на Виктория, са: кралицата на Обединеното кралство, кралят на Норвегия, кралят на Швеция, кралицата на Дания, кралят на Испания, бившият крал на Гърция и бившият крал на Румъния.
На името на Виктория са наречени различни места по света: Виктория - щат в Австралия, Виктория - столицата на Британска Колумбия и Риджайна - столицата на Саскачеван в Канада, Порт Виктория - столицата на Сейшелските острови, Виктория - най-голямото езеро в Африка и Виктория - най-големият в света водопад с непрекъсната водна завеса.
Кралица Виктория изживява период на непопулярност в първите години на вдовството си, но през 1880-те и 1890-те става изключително харесвана. През 2002 г. Би Би Си провежда анкета за определяне на 100 най-велики британци и Виктория е поставена на осемнайсто място.
Нововъведенията на Викторианската епоха включват още пощенските марки, на първата от които, Черното пени (Penny Black) от 1840 г., е изобразен портрет на кралицата, както и железниците.


== Потомство ==


== Източници ==


== Литература ==
Charles, Barrie (2012) Kill the Queen! The Eight Assassination Attempts on Queen Victoria, Stroud: Amberley Publishing, ISBN 978-1-4456-0457-2
Christopher Hibbert (2000) Queen Victoria: A Personal History, London: HarperCollins, ISBN 0-00-638843-4
Elizabeth Pakenham, Countess of Longford (1964) Victoria R.I., London: Weidenfeld & Nicolson, ISBN 0-297-17001-5
Marshall, Dorothy (1972) The Life and Times of Queen Victoria, London: Weidenfeld & Nicolson, ISBN 0-297-83166-6 [1992 reprint]
Packard, Jerrold M. (1998) Victoria's Daughters, New York: St. Martin's Press, ISBN 0-312-24496-7
Malcolm Potts; Potts, W. T. W. (1995) Queen Victoria's Gene: Haemophilia and the Royal Family, Stroud: Alan Sutton, ISBN 0-7509-1199-9
St Aubyn, Giles (1991) Queen Victoria: A Portrait, London: Sinclair-Stevenson, ISBN 1-85619-086-2
Lytton Strachey (1921) Queen Victoria, London: Chatto and Windus online edition
Waller, Maureen (2006) Sovereign Ladies: The Six Reigning Queens of England, London: John Murray, ISBN 0-7195-6628-2
Stanley Weintraub (1997) Albert: Uncrowned King, London: John Murray, ISBN 0-7195-5756-9
Cecil Woodham-Smith (1972) Queen Victoria: Her Life and Times 1819–1861, London: Hamish Hamilton, ISBN 0-241-02200-2


== Вижте също ==
Младата Виктория
Викторианска епоха
Викториански морал
Викторианска архитектура
Викторианска мода