актик, въпреки че е имал някои важни недостатъци. През годините дори по-могъщи сили е трябвало да се сблъскат с монолита, изграден от него, по-точно бурите и британците, преди ефективното падане на нацията през 1879 г.


== В зулуската култура ==
Фигурата на Шака все още буди интерес не само сред съвременните зулу, но и сред много хора по целия свят, които са открили племето и историята му. Тенденцията в момента изглежда е да се третира като знаменитост. Популярен филм и други медии определено са допринесли за тази привлекателност. Това трябва да се балансира с опустошението и унищожението, които той причинява. И все пак традиционната зулуска култура все още почита ужасния монарх, както свидетелства и типичната ода по-горе. Трябва да се отбележи, че възхвалителните имена са сред най-широко използваните поетични форми в Африка и се отнасят не само за богове, а и за хора, животни, растения и дори градове.


== Мфекане — последиците от царуването на Шака ==

Увеличената военна ефективност води до включването на все повече племена в зулу империята на Шака, а други племена се отдалечават, за да не ги достигнат импите на Шака. Лавинообразният ефект, предизвикан от тези масови миграции е познат (едва в 20 век) като Мфекане. Някои групи, които бягат (като хлуби и нгване на север от зулу) биха могли да са подтикнати от ндвандве, а не от зулу. Някои отстъпват на юг (като чину и тембе), но не пострадват много от атаки. Те се оттеглят с предпазна цел и много от тях остават в техните традиционни земи.
Сред многото увлекателни случаи на Мфекане е и това, че Мзиликази от Кумало, който е бил „генерал“ на Шака, който избягва от служба при Шака и на свой ред завладява една империя в Зимбабве след сблъсъци с европейски групи, между които бурите. Други забележителни фигури появили се с Мфекане са Шошагане, който отива от зулуските земи в това, което днес е Мозамбик. Шака определено е бил твърд и способен водач, най-способния за времето си, и през последните четири години на царуването си си позволява няколко дълги нападения.
Теорията за Мфекане твърди, че агресивната експанзия на армиите на Шака причинява брутална верижна реакция в южните части на континента, в която племе след племе, лишено от земите си, се обръщат срещу съседите си в смъртен цикъл на бягство и завоевание. Тази теория трябва да се разглежда внимателно, защото тя изцяло пренебрегва няколко други фактора като въздействието на нахлуването и експанзията на белите в същата част на Южна Африка по това време. Преразгледаните истории хвърлят сянка на съмнение върху понятието за Мфекане и приписването му на цялата миграция и унищожение на зулу. Един по-балансиран подход разглежда експанзионизма на зулу като един от няколко фактора (макар и много важен), който разстройва традиционните структури в местната област. Бележит пример за традиционното мнение за Мфекане е „The Zulu Aftermath“ на Дж. Д. Омер-Купър.
Безопасно е да се каже, че Шака не е нито някакъв тъмен Наполеон или абаносов Монтгомъри с „основна програма“, нито брутален, неграмотен дивак. Обратно, записите показват хитър, макар и суров манипулатор на обстоятелства, обичаи и събития, за да заздрави и сплоти зулуския народ в трудни условия и с неравен успех от време на време.


== Източници ==
Учените в последните години ревизираха възгледите си върху източниците относно царуването на Шака. Най-ранните са два разказа на очевидци, написани от бели авантюристи търговци, които срещат Шака през последните години от царуването му. Натаниъл Айзъкс публикува своята „Пътешествия и приключения в Източна Африка“ през 1836 г., обрисувайки Шака като изроден и патологогичен изверг — портрет, който съществува в различни форми и до днес. Айзъкс е подкрепен от Хенри Франсис Фин, чийто така наречен „Дневник“ (всъщност пренаписан колаж от различни описания) е редактиран от Джеймс Стюарт едва през 1950 г. Други автори са някои безславни шарлатани, които са се занимавали с контрабанда на оръжие, воювали са като наемници, убивали са хладнокръвно и се опитвали да търгуват с роби. Това става ясно от документи, намерени в наши дни в архивите.
На техните сега дискредитирани разкази могат да се противопоставят богатите ресурси от устни истории, събрани около 1900 г. от същия Джеймс Стюарт, сега публикувани в 6 тома като „Архивът на Джеймс Стюарт“. Работата на Стюарт от ранния 20 век е продължена от Д. М. Малкълм през 1950 г. Тези и други източници като А. Т. Брайънт представят картината в по-близка до зулу перспектива. Най-известните разкази са базирани на романа на Е. А. Ритър „Шака Зулу“ (1955), не особено качествено написан романс, който е редактиран допълнително от анонимен автор на издателството „Лонгман“ до нещо, приличащо повече на история. Както тираничните аспекти на Шака, така и героичните, са до голяма степен измислени и трябва да се откажем от тях като валидни източници. Джон Райт (професор по история в Университета на Квазулу-Натал в Питермарицбург), Джулиан Кобинг и Дан Уайли (Университет „Роудс“, Греъмстаун) са сред авторите, преправили тези разкази.
Различни съвременни историци, пишещи за Шака и зулу, посочват несигурната природа на ритъровия „Шака Зулу“, както и на разказите на Фин и Айзъкс. Една стандартна обща отправна книга в областта е „Измиването на копията“ на Доналд Морис (1965), където се отбелязва, че като цяло източниците за тази историческа епоха не са от най-добрите. Въпреки това Морис посочва голям брой източници, включително и Стюарт и обширната, но разнородна „Стари времена в Зулуланд и Натал“ на А. Т. Брайънт, която е базирана на четири десетилетия изчерпателни изследвания на племенни източници. След пресяване на източниците и отбелязване на техните предимства и недостатъци, Морис общо взето приписва на Шака голям брой военни и обществени нововъведения и това е основен консенсус в областта. .
Трябва да се вземат предвид и военните историци на зулуската война, между които Иън Найт („Анатомия на зулуската войска“) и Робърт Едгъртън („Те се биха като лъвове“). Ценни са и общите истории на Южна Африка като „Предели“ на Ноъл Мостърт и едно подробно описание на резултатите от експанзията на зулу, „Последствията от зулу“ на Дж. Д. Омер-Купър, която доразвива традиционната теория за Мфекане.


== Бележки ==
↑ Isaacs, Nathaniel, Travels and Adventures in Eastern Africa
↑ Fynn, Henry Francis, Diary
↑ Stuart, James, The James Stuart Archive
↑ Ritter, E. A., Shaka Zulu
↑ Morris, Donald, The washing of the spears
↑ Byant, A. T., Olden Times in Zululand and Natal
↑ Morris, str. 617-620
↑ Knight, Ian, Anatomy of the Zulu Army
↑ Edgerton, Robert, Like Lions They Fought
↑ Mostert, Noel, Frontiers
↑ Omer-Cooper, J. D., The Zulu Aftermath