circumflexus). Предният междукамерен клон минава по предната междукамерна бразда (на латински: Sulcus interventricularis anterior) към сърдечния връх и завива към долната повърхност на сърцето и завършва на 1 – 2 cm от сърдечния връх във задната междукамерна бразда (на латински: Sulcus interventricularis posterior). Той анастомозира със задния междукамерен клон (на латински: Ramus interventricularis posterior). Предният междукамерен клон дава следните разклонения: клон на артериалния конус (на латински: Ramus coni arteriosi), диагонален клон (на латински: Ramus diagonalis), който снабдява предната стена на лявата камера, клонове за междукамерната преграда. Последните навлизат във междукамерната преграда отпред. Околовръстният клон се намира във венечната бразда (на латински: Sulcus coronarius sinister) между ляво предсърдие и лява камера към задната страна на лявата половина на сърцето. От него водят началото си някои разклонения: клон на сино-атриалния възел (на латински: Ramus nodi sinuatrialis), който в две трети от случаите снабдява само предната стена в една трета от случаите и сино-атриалния възел, клон за левия ръб на сърцето (на латински: Ramus marginalis sinister) и др.
Дясната венечна артерия (на латински: Arteria coronaria dextra) започва непосредствено над дясната полулунна клапа. Тя достига задната част на сърцето чрез дясната венечна бразда (на латински: Sulcus coronarius dexter) и завършва в предната третина на задната междукамерна бразда (на латински: Sulcus interventricuaris posterior) и дава следните клони: клон на сино-атриалния възел (на латински: Ramus nodi sinuatrialis) – голяма артерия с диаметър 1 – 1,5 mm, клон на десния ръб на сърцето, клон за атрио-вентрикуларния възел (на латински: Ramus nodi atrioventricularis), заден междукамерен клон (на латински: Ramus interventricularis posterior) и др. клонове за мускулатурата на дясното предсърдие и камера.
Артериите на сърцето анастомозират едни с други, но не в достатъчна степен за да позволят снабдяването на съответните части на сърдечната стена при запушването на снабдяващите ги съдове. В този случай мускулатурата, снабдявана от съответната артерия загива. Това явление се нарича сърдечен инфаркт.


=== Вени на сърцетоРедактиране ===
След преминаването си през капилярната мрежа на сърдечната стена кръвта, отдала вече нужните на сърцето кислород и хранителни вещества, навлиза във венозната система на сърцето. Вените на сърцето се вливат в дясното предсърдие. Съществува и алтернативен път на оттичане от капилярната мрежа – чрез малките тебезиеви вени. Тези пътища могат да се разделят на три системи: система на венечния синус, трансмурална, ендомурална система.
Чрез системата на венечния синус две трети от кръвта внесена в сърдечната стена от венечните артерии се оттича в дясното предсърдие (над трикуспидалната клапа в близост до устието на долната куха вена). Вените на венечния синус се намират на повърхността на сърцето(епикардиално). Някои от по-големите вени на тази ситема са:голямата, средната и малката вена на сърцето (Vena cardiaca magna, media и parva) и косата вена на лявото предсърдие (Vena obliqua atrii sinistri).
Голямата сърдечна вена събира кръв от басейна на лявата венечна артерия. Някои от най-важните ѝ разклонения са: предна междукамерна вена (Vena interventricularis anterior), вена на левия ръб (Vena marginalis sinistra), задни вени на лявата камера (Venae ventriculi sinistri posteriores).
Средна вена на сърцето, която преминава по задната междукамерна бразда и се влива директно във венечния синус.
Косата вена на лявото предсърдие се намира върху задната повърхност на лявото предсърдие.
Малката вена на сърцето съществува в 50 % от случаите и е много тънка. Тя се намира в задната част на венечната бразда. По нея се оттича кръвта от частите, които се намират в непосредствена близост.

Към тансмуралната система спадат предните вени на дясната камера, наричани в клиниката предни вени на сърцето (Venae ventriculi dextri anteriores, Venae cardiacae anteriores). По тези вени се оттича кръвта от предната страна на предсърдията и непосредствено граничещата с тях част от камерите. Вените се вливат в дясното предсърдие над трикуспидалната клапа в близост до венечния синус.
Ендомуралната система се състои от най-малките вени на сърцето (Venae cardiacae minimae) или вени на Тебезиус. Те са вените на вътрешния слой на сърдечната мускулатура и се вливат директно в предсърдията и камерите. Възможно е и артерии да се вливат директно в сърдечната кухина, така че е възможно всички такива съдове (артерии и вени) да се обозначават като съдове на Тебезии.


=== Лимфни съдове на сърцетоРедактиране ===
В сърдечната стена се намира гъста мрежа от лимфни съдове. Те са най-големи и най-много в субендокардиалната и субепикардиалната съединителна тъкан, а в миокарда се наблюдават предимно малки лимфни съдове между мускулните влакна. Лимфните съдове на сърдечната стена се обединяват в по-големи лимфни съдове, които следват големите кръвоносни съдове на сърцето. Тези съдове се обединяват в два по-големи колектора (ляв и десен), по които се оттича лимфата от басейна на лявата, съответно дясната венечна артерия. Областите на тези два колектора анастомозират една с друга и в тях се намират малки лимфни възли. Лимфата на сърцето достига трахео-бронхиалните лимфни възли и лимфните възли на предното средостение.


== Ембрионално развитиеРедактиране ==
В близост да главата на ембриона се образуват два зачатъка. Те се сливат в един нечифтен зачатък, чийто край, по-близък до главата, се нарича артериален ствол (Truncus arteriosus), а противоположния край, в които се вливат венозни съдове, се нарича венозен синус (Sinus venosus). Наблюдава се начало на образуването на граници между камерите и предсърдията на сърцето, като от краниално към каудално са свързани една с друга дясната с лявата камера, а със нея са свързани двете предсърдия – ляво и дясно. В следствие на нагъване поради по-бърз растеж от този на околните тъкани, се образува S-образна примка, като артериалната част (двете камери) остават вентрално (към гръдната кост), а свързаните с лявата камера предсърдия се намират зад тях и обгръщайки артериалния ствол образъват и лявото и дясно ухо. Това е първото нарушение на ляво-дясната симетрия на ембриона до този момент на от развитието му.
Поради различие в развитието връзката мезду камери и предсърдия се измества така, че свързва не лявата камера с двете предсърдия, а двете камери с двете предсърдия. Започва т.нар. септиране на сърцето, тоест образуване на прегради. Камерите се разделят една от друга чрез междукамерната преграда, която расте към общото предсърдно-камерно отвърстие. Последната част от тази преграда се образува сравнително бавно и от нея произлиза мембранната част на междукамерната преграда (Pars membranacea). Междукамерната преграда се свързва с аорто-пулмоналната преграда (между аорта и белодробен ствол), която има спираловидна форма, дължаща се на нейното развитие. Предсърдната преграда се образува от първична и вторична преграда (Septum primum и Septum secundum), като първия расте от краниално, дорзално към предсърдно-камерното отвърстие, а втория (вдясно от първия) от краниално, вентрално надолу. Образуването на отвор в първичния септум чрез апоптоза води до възникването на т.нар. Foramen ovale, който след раждането се затваря и образува Fossa ovale.


== Виж ощеРедактиране ==
Кардиология
Развитие на сърцето
Коронарография
Ехокардиография
Кръвообращение
Кардиохирургия
Сърдечен порок


== ИзточнициРедактиране ==
((en))  How the heart works. //   Bupa's Health, February 2011. Посетен на 2012-04-01.


== ЛитератураРедактиране ==
Проф. В. Ванков, Проф. В. Овчаров: Анатомия на човека. Медицинско издателство АРСО, София 2002 (9то издание). ISBN 954-8967-91-X
Prof. A. Benninghoff, Prof. D. Drenckhahn: Anatomie, Band 2. Urban & Fischer, München 2004 (16. Auflage). ISBN 3-437-42350-9


== Външни препраткиРедактиране ==
Двуизмерен модел на биещо сърце с графика на сърдечните тонове