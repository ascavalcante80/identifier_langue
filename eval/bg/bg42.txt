зпрати и трети; но те и него нараниха и изхвърлиха.
Тогава стопанинът на лозето рече: Що да сторя? Ще изпратя любезния си син; може него да почетат.
Но земеделците, като го видяха, разискаха помежду си, като думаха: Това е наследникът; нека го убием, за да стане наследството наше.
Изхвърлиха го вън от лозето и го убиха. И тъй, какво ще им стори стопанинът на лозето?
Ще дойде и ще погуби тия земеделци, и ще даде лозето на други. А като чуха това рекоха: Дано не бъде!
А той ги погледна и рече: Тогава що значи това, което е писано: "Камъкът, който отхвърлиха зидарите, Той стана глава на ъгъла"?
Всеки, който падне върху този камък, ще се смаже, а върху когото падне, ще го пръсне.
И в същия час книжниците и главните свещеници се стараеха да турят ръце на Него, защото разбраха, че Той каза тая притча против тях, но се бояха от народа.
И като Го наблюдаваха, пратиха издебници, които се преструваха, че са праведни, за да уловят някоя Негова дума, тъй щото да Го предадат на началството и на властта на управителя.
И те Го попитаха, казвайки: Учителю, знаем, че право говориш и учиш, и у Тебе няма лицеприятие, но учиш Божия път според истината;
право ли е за нас да даваме данък на Кесаря, или не?
А Той разбра лукавството им, и рече им:
Покажете ми един динарий. Чий образ и надпис има? И [в отговор] казаха: Кесарев.
А Той рече: Тогава отдавайте Кесаревото на Кесаря, а Божието на Бога.
И не можаха да уловят нещо в думата пред народа; и, зачудени на отговора Му, млъкнаха.
Тогава се приближиха някои от садукеите, които твърдят, че няма възкресение, и Го попитаха, казвайки:
Учителю, Моисей ни е писал: "Ако умре на някого брат му, който е женен, но е бездетен, брат му да вземе жената и да въздигне потомък на брата си".
А имаше седмина братя; и първият взе жена и умря бездетен.
И вторият и третият я взеха;
така също и седмината я взеха и умряха без да оставят деца.
А после умря и жената.
И тъй, във възкресението, на кого от тях ще бъде жена? защото и седмината я имаха за жена.
А Исус им рече: Човеците на този свят се женят и се омъжват;
а ония, които се удостоят да достигнат онзи свят и възкресението от мъртвите, нито се женят нито се омъжват.
И не могат вече да умрат, понеже са равни на ангелите; и, като участници на възкресението, са чада на Бога.
А че мъртвите биват възкресени, това и Моисей показа в мястото дето писа за къпината, когато нарече Господа "Бог Авраамов, Бог Исааков и Бог Яковов".
Но Той не е Бог на мъртвите, а на живите; защото за Него всички са живи.
А някои от книжниците в отговор рекоха: Учителю, Ти добре каза.
Защото не смееха вече за нищо да Го попитат.
И рече им: Как казват, че Христос е Давидов син?
Защото сам Давид казва в книгата на псалмите: - Рече Господ на моя Господ: Седи отдясно Ми.
Докле положа враговете Ти за Твое подножие.
И тъй, Давид Го нарича Господ; тогава как е негов син?
И когато слушаха всичките люде, Той рече на учениците Си:
Пазете се от книжниците, които обичат да ходят пременени, и обичат поздрави по пазарите, първите столове в синагогите, и първите места по угощенията;
които изпояждат домовете на вдовиците, и за показ принасят дълги молитви. Те ще получат по-голямо осъждане.
глава 21 
Като подигна очи, Исус видя богатите, че пускат даровете си в съкровищницата.
А видя и една бедна вдовица, че пускаше там две лепти {2 лепти са равни на 2 1/2 стотинки.}
И рече: Истина ви казвам, че тая бедна вдовица пусна повече от всички;
защото всички тия пуснаха в даровете [за Бога] от излишъка си; а тая от немотията си пусна целия имот, що имаше.
И когато някои говореха за храма, че е украсен с хубави камъни и с посветени приноси, рече:
Ще дойдат дни, когато от това, което гледате, няма да остане тук камък, който да се не срине.
И попитаха Го казвайки: Учителю, а кога ще бъде това? и какъв ще бъде белегът, когато предстои да стане това?
А той каза: Внимавайте да не ви заблудят; защото мнозина ще дойдат в Мое име и ще казват: Аз съм Христос, и, че времето е наближило. Да не отидете подир тях.
И когато чуете за войни и размирици, да не се уплашите; защото тия неща трябва първо да станат, но не е веднага свършекът.
Тогава им каза: Народ, ще се повдигне против народ, и царство против царство;
и ще има големи трусове, и в разни места глад и мор; ще има и ужаси и големи знамения от небето.
А преди да стане всичко това ще турят ръце на вас и ще ви изгонят, като ви предадат на синагоги и в тъмници, и ще ви извеждат пред царе и пред управители поради Моето име.
Това ще ви служи за свидетелство.
И тъй, решете в сърцата си да не обмисляте предварително що да отговаряте;
защото Аз ще ви дам тъй мъдро да отговорите {Гръцки: Уста и мъдрост.}, щото всичките ви противници ще бъдат безсилни да ви противостоят или противоречат.
И ще бъдете предадени и даже от родители и братя, от роднини и приятели; и ще умъртвят някои от вас.
И ще бъдете мразени от всички поради Моето име.
Но и косъм от главата ви няма да загине.
Чрез твърдостта си ще придобиете душите си.
А когато видите Ерусалим, че е заобиколен от войски, това да знаете, че е наближило запустяването му.
Тогава ония, които са в Юдея, нека бягат в планините, и които са всред града нека да излязат вън, а които са в околностите да не влизат в него.
Защото това са дни на въздаяние, за да се изпълни всичко което е писано.
Горко на непразните и на кърмачките, през ония дни! защото ще има голямо бедствие в страната, и гняв върху тия люде.
Те ще паднат под острието на ножа, и ще бъдат откарани в плен по всичките народи; и Ерусалим ще бъде тъпкан от народите, докле се изпълнят времената на езичниците.
И ще станат знамения в слънцето, в луната и в звездите, а по земята бедствие на народите, като ще бъдат в недоумение поради бученето на морето и вълните.
Човеците ще примират от страх и от очакване онова, което ще постигне вселената, защото небесните сили ще се разклатят.
И тогава ще видят Човешкия Син идещ в облак със сила и голяма слава.
А когато почне да става това, изправете се и подигнете главите си, защото изкуплението ви наближава.
И каза им притча: Погледнете смоковницата и всичките дървета.
Когато вече покарат, вие, като видите това, сами знаете, че лятото е вече близо.
Също така и вие, когато видите, че става това, да знаете, че е близо Божието царство.
Истина ви казвам, че това поколение няма да премине докле не се сбъдне всичко това.
Небето и земята ще преминат, но Моите думи няма да преминат.
Но внимавайте на себе си, да не би да натегнат сърцата ви от преяждане, пиянство и житейски грижи, и ви постигне оня ден внезапно като примка;
защото така ще дойде върху всички, които живеят по лицето на цялата земя.
Но бдете всякога, и молете се, за да сполучите да избегнете всичко, което предстои да стане, и да стоите пред Човешкия Син.
И всеки ден Той поучаваше в храма; а всяка нощ излизаше и нощуваше на хълма наречен Елеонски.
И всичките люде подраняваха при Него да Го слушат.
глава 22 
А наближаваше празникът на безквасните хлябове, който се нарича Пасха.
И главните свещеници и книжниците обмисляха как да го умъртвят; защото се бояха от людете.
Тогава влезе Сатана в Юда, наречен Искариот, който беше от числото на дванадесетте;
и той отиде и се сговори с главните свещеници и началниците на стражата как да им Го предаде.
И те се зарадваха, и се обещаха да му дадат пари.
И той се съгласи, и търсеше сгоден случай да Го предаде, когато би отсъствувало множеството.
И настана денят на безквасните хлябове, когато трябваше да жертвуват пасхата.
И прати Исус Петра и Иоана, и рече: Идете и ни пригответе, за да ядем пасхата.
А те Му казаха: Где искаш да приготвим?
А той им рече: Ето, като влезете в града, ще ви срещне човек, който носи стомна с вода; идете подир него в къщата, в която влезе,
и речете на стопанина на къщата: Учителят ти казва: Где е приемната стая, в която ще ям пасхата с учениците Си?
И той ще ви посочи голяма горна стая, постлана; там пригответе.
И като отидоха, намериха както им беше казал; и приготвиха пасхата.
И като дойде часът, Той седна на трапезата, и апостолите с Него.
И рече им: Твърде много съм желал да ям тази пасха с вас преди да пострадам;
защото ви казвам, че няма вече да я ям докле се не изпълни в Божието царство.
И като прие чаша, благодари и рече: Вземете това и разделете го помежду си;
защото ви казвам, че няма вече да пия от плода на лозата, докато не дойде Божието царство.
И взе хляб, и, като благодари, разчупи го, даде им, и рече: Това е Моето тяло, което за вас се дава; това правете за Мое възпоминание.
Така взе и чашата подир вечерята, и рече: Тази чаша е новият завет в Моята кръв, която за вас се пролива.
Но, ето, ръката на този, който Ме предава, е с Мене на трапезата.
Защото Човешкият Син наистина отива според както е било определено; но горко на този човек, чрез когото се предава!
И те почнаха да се питат помежду си, кой ли от тях ще е този, който ще стори това.
Стана още и препирня помежду им, кой от тях се счита за по-голям.
А Той им рече: Царете на народите господаруват над тях, и тия, които ги владеят се наричат благодетели.
Но вие недейте така; а по-големият между вас нека стане като по-младият, и който началствува - като онзи, който слугува.
Защото кой е по-голям, този, който седи на трапезата ли, или онзи, който слугува? Не е ли този, който седи на трапезата? Но Аз съм всред вас, като онзи, който слугува.
А вие сте ония, които устояхте с Мене в Моите изпитни.
Затова, както Моят Отец завещава царство на Мене, а Аз завещавам на вас,
да ядете и да пиете на трапезата Ми в Моето царство; и ще седнете на престола да съдите дванадесетте Израилеви племена.
[И рече Господ]: Симоне, Симоне, ето, Сатана ви изиска всички, за да ви пресее като жито;
но Аз се молих за тебе, да не ослабне твоята вяра; и ти, когато се обърнеш, утвърди братята си.
Петър Му рече: Господи, готов съм да отида с Тебе и в тъмница и на смърт.
А Той рече: Казвам Ти, Петре, петелът няма да пее днес, докато не си се отрекъл три пъти, че Ме не познаваш.
И рече им: Когато ви пратих без кесия, без торба и без обуща, останахте ли лишени от нещо? А те казаха: От нищо.
И рече им: Но сега, който няма кесия, нека я вземе, така и торба; и който няма кесия, нека продаде дрехата си и нека си купи нож;
защото ви казвам, че трябва да се изпълни в Мене и това писание. "И към беззаконници биде причислен" защото писаното за Мене наближава към своето изпълнение.
И те рекоха: Господи, ето тука има два ножа. А Той им рече: Доволно е.
И излезе да отиде по обичая Си на Елеонския хълм; подир Него отидоха и учениците.
И като се намери на мястото, рече им: Молете се да не паднете в изкушение.
И Той се отдели от тях колкото един хвърлей камък, и, като коленичи, молеше се, думайки:
Отче, ако щеш, отмини Ме с тази чаша; обаче, не Моята воля, но Твоята да бъде.
И яви Му се ангел от небето и Го укрепяваше.
И като беше на мъка, молеше се по-усърдно; и потта Му стана като големи капки кръв, които капеха на земята.
И като стана от молитвата, дойде при учениците и ги намери заспали от скръб; и рече им:
Защо спите? Станете и молете се, за да не паднете в изкушение.
Докато още говореше, ето едно множество; и този който се наричаше Юда, един от дванадесетте, вървеше пред тях; и приближи се до Исуса, за да Го целуне.
А Исус му рече: Юдо, с целувка ли предаваш Човешкия Син?
И тия, които бяха около Исуса, като видяха какво щеше да стане, рекоха: Господи, да ударим ли с нож?
И един от тях удари слугата на първосвещеника и му отсече дясното ухо,
А Исус проговори, казвайки: Оставете до тука; и допря се до ухото му и го изцели.
А на дошлите против Него главни свещеници, началници на храмовата стража и на старейшините Исус рече: Като срещу разбойник ли сте излезли с ножове и сопи?
Когато бях всеки ден с вас в храма, не простряхте ръце против Мене. Но сега е вашият час и на властта на тъмнината.
И като Го хванаха, заведоха Го, и въведоха Го в къщата на първосвещеника. А Петър вървеше подире издалеч.
И когато бяха наклали огън насред двора и бяха насядали около него, то и Петър седна между тях.
И една слугиня, като го видя седнал до пламъка, вгледа се в него и рече: И тоя беше с Него.
А той се отрече, казвайки: Жено, не Го познавам.
След малко друг го видя и рече: И ти си от тях. Но Петър рече: Човече, не съм.
И като се мина около един час, друг някой настоятелно казваше: Наистина и той беше с Него; защото е галилеянин.
А Петър рече: Човече, не зная що казваш. И на часа, докато още говореше, един петел изпя.
И Господ се обърна та погледна Петра. И Петър си спомни думата на Господа, как му беше казал: Преди да пропее петелът днес, ти три пъти ще се отречеш от Мене.
И излезе вън та плака горко.
И мъжете, които държаха Исуса, ругаеха Го и Го биеха,
и като Го закриваха [удряха Го по лицето и] питаха Го, казвайки: Познай Кой Те удари.
И много други хули изговориха против Него.
И като се разсъмна, събраха се народните старейшини, главни свещеници и книжници, и Го заведоха в синедриона си и Му рекоха:
Ако си Ти Христос, кажи ни. А Той рече: Ако ви кажа, няма да повярвате;
и ако ви задам въпрос, не ще отговорите.
Но отсега нататък Човешкият Син ще седи отдясно на Божията сила.
И те всички казаха: Тогава Божият Син ли си Ти? А Той им рече: Вие право казвате; защото съм.
А те рекоха: Каква нужда имаме вече от свидетелство? защото сами ние чухме от устата Му.
глава 23 
Тогава цялото множество техни хора стана и Го заведе при Пилата.
И почнаха да Го обвиняват, казвайки: Намерихме този, че развращава народа ни, забранява да се дава данък на Кесаря, и казва за Себе Си, че е Христос Цар.
А Пилат Го попита, думайки: Ти ли си Юдейският цар? А Той в отговор му каза: Ти право казваш.
И Пилат рече на главните свещеници и на народа: Аз не намирам никаква вина в Тоя човек.
А те по-настойчиво казваха: Той вълнува людете, понеже поучава по цяла Юдея, като е почнал от Галилея и е следвал даже до тук.
А Пилат, като чу това, попита дали е галилеянин човекът.
И като узна, че е от Иродовата област, изпрати Го до Ирода, който беше през тия дни в Ерусалим.
А Ирод, като видя Исуса, много се зарадва, защото отдавна желаеше да Го види, понеже бе слушал за Него; и надяваше се да види някое знамение от Него.
И запитваше Го с много думи; но Той нищо не му отговори.
А главните свещеници и книжниците стояха и силно Го обвиняваха.
Но Ирод с войниците си, презирайки Го, след като Му се поруга; облече Го във великолепна дреха, и Го прати обратно на Пилата.
В същия ден Ирод и Пилат се сприятелиха помежду си; защото преди това враждуваха един против друг.
Тогава Пилат свика главните свещеници, началници и народа, и рече им:
Доведохте ми Тоя човек като един, който развращава людете; но, ето, аз Го разпитах пред вас, и не намерих в Тоя човек никаква вина относно онова, за което Го обвинявате.
Нито пък Ирод намерил; защото Го е изпратил обратно до нас; и ето, Той не е сторил нищо, което заслужава смъртно наказание.
И тъй, като Го накажа, ще Го пусна.
[А той се задължаваше да им пуща на всеки празник по един затворник].
Но те всички едногласно изкрещяха, казвайки: Махни Този и пусни ни Варава.
(който, за някаква размирица, станала в града, и за убийство, бе хвърлен в тъмница).
И Пилат пак им извика, като желаеше да пусне Исуса.
А те крещяха, казвайки: Разпни Го! разпни Го!
А той трети път им каза: Че какво зло е сторил Той? Аз не намирам в Него нищо за което да заслужава смърт; и тъй, като Го накажа, ще Го пусна.
Но те настояваха със силни гласове, искайки да бъде разпнат; и техните гласове надделяха.
И Пилат реши да изпълни искането им:
пусна онзи, когото искаха, който за размирица и убийство бе хвърлен в тъмница; а Исус предаде на волята им.
И когато Го поведоха, хванаха някого си Симона киринеец, който се връщаше от нива, и сложиха на него кръста, за да го носи подир Исуса.
И след Него вървяха голямо множество от народ и от жени, които плачеха за Него.
А Исус се обърна към тях и рече: Дъщери ерусалимски, недейте плака за Мене, но плачете за себе си и за чадата си;
защото, ето идат дни, когато ще рекат: Блажени неплодните, и утробите, които не са раждали, и съсците, които не са кърмили.
Тогава ще почнат да казват на планините: Паднете върху нас, и на хълмовете: Покрийте ни.
Защото, ако правят това със суровото дърво, какво ще правят със сухото?
И с него караха и други двама които бяха злодейци, за да ги погубят.
И когато стигнаха на мястото наречено Лобно, там разпнаха Него и злодейците единия отдясно Му, а другия отляво.
А Исус каза: Отче, прости им, защото не знаят какво правят. И като разделиха дрехите Му, хвърлиха жребие за тях.
И людете стояха та гледаха. Още и началниците Го ругаеха, казвайки: Други е избавил; нека избави Себе Си, ако Този е Божият Христос, Неговият Избраник.
Тоже и войниците Му се подиграваха, като се приближаваха и Му поднасяха оцет, и казваха:
Ако си Юдейският Цар, избави Себе Си.
А над Него имаше и надпис: Тоя е Юдейският Цар.
И един от обесените злодейци Го хулеше, казвайки: Нали си Ти Христос? Избави Себе Си и нас!
А другият в отговор го смъмра, като каза: Ни от Бога ли се не боиш ти, който си под същото осъждение?
И ние справедливо сме осъдени, защото получаваме заслуженото от това, което сме сторили; а Този не е сторил нищо лошо.
И каза: [Господи] Исусе, спомни си за мене, когато дойдеш в Царството Си.
А [Исус] му рече: Истина ти казвам, днес ще бъдеш с Мене в рая.
А беше вече около шестият час, и тъмнина покриваше цялата земя до деветия час,
като потъмня слънцето; и завесата на храма се раздра през средата.
И Исус извика със силен глас и рече: Отче в Твоите ръце предавам духа Си. И това като рече, издъхна.
И стотникът като видя станалото, прослави Бога, като каза: Наистина Този човек бе праведен.
А всичките множества, надошли на това зрелище, като виждаха какво стана, връщаха се биещи се в гърди.
А всичките Негови познайници и жените, които бяха дошли подир Него от Галилея, стояха надалеч и гледаха това.
И ето, един човек на име Иосиф, който беше съветник, човек добър и праведен,
който не беше се съгласил с намерението и делото им, - от юдейския град Ариматея, човек, който ожидаше Божието царство, -
той отиде при Пилата и поиска Исусовото тяло.
И като го сне, обви го с плащаница, и положи го в гроб изсечен в скала, гдето никой не бе още полаган.
И беше приготвителен ден, и съботата настъпваше.
И жените, които бяха дошли с Него от Галилея, вървяха изподире и видяха гроба и как беше положено тялото Му.
И като се върнаха, приготвиха аромати и миро; и в съботата си почиваха според заповедта.
глава 24 
А в първия ден на седмицата, сутринта рано, жените дойдоха на гроба, носещи ароматите, които бяха приготвили.
И намериха камъка отвален от гроба.
И като влязоха, не намериха тялото на Господа Исуса.
И когато бяха в недоумение за това, ето застанаха пред тях двама мъже с ослепително облекло.
И обзети от страх, те наведоха лицата си до земята; а мъжете им рекоха: Защо търсите живия между мъртвите?
Няма Го тука, но възкръсна. Спомнете си какво ви говореше, когато беше още в Галилея,
като казваше, че Човешкият Син трябва да бъде предаден в ръцете на грешни човеци, да бъде разпнат, и в третия ден да възкръсне.
И спомниха си думите Му.
И като се върнаха от гроба, известиха всичко това на единадесетте и на всичките други.
А бяха Магдалина Мария, и Иоанна, и Мария Якововата майка и другите жени с тях, които казаха тия неща на апостолите.
А тия думи им се видяха като празни приказки, и не вярваха.
А Петър стана и изтича на гроба, и, като надникна, видя саваните сложени отделно; и отиде у дома си, чудейки се за станалото.
И, ето, в същия ден двама от тях отиваха в едно село на име Емаус, шестдесет стадии {Около 11 километра.} далеч от Ерусалим.
И те се разговаряха помежду си за всичко онова що бе станало.
И като се разговаряха и разискваха, сам Исус се приближи и вървеше с тях;
но очите им се удържаха да Го не познаят.
И рече им: Какви са тия думи, които разменяте помежду си, като пътувате? И те се спряха натъжени.
И един от тях, на име Клеопа, в отговор Му рече: Само Ти ли си пришелец в Ерусалим и не знаеш станалото там тия дни?
И рече им: Кое? А те му рекоха: Станалото с Исуса Назарянина, Който бе пророк, силен в дело и в слово пред Бога и пред всичките люде;
и как нашите главни свещеници и началници Го предадоха да бъде осъден на смърт и Го разпнаха.
А ние се надявахме, че Той е Онзи, Който ще избави Израиля. И освен всичко това, вече е трети ден откак стана това.
При туй и някои жени измежду нас ни смаяха, които като отишли отзарана на гроба,
и не намерили тялото Му, дойдоха и казаха, че видели и видение на ангели, които казали, че Той бил жив.
И някои от ония, които бяха с нас, отидоха на гроба, и намериха тъй както рекоха жените; а Него не видели.
И Той им рече: О несмислени и мудни по сърце да вярвате всичко, което са говорили пророците!
Не трябваше ли Христос да пострада така и да влезе в славата Си?
И като почна от Моисея и от всичките пророци, тълкуваше им писаното за Него във всичките писания.
И приближиха селото, в което отиваха; Той се държеше, като че отива по-надалеч.
Но те Го нудеха, казвайки: Остани с нас, защото е привечер, и денят вече е превалил. И Той влезе да остане с тях.
И като седна с тях на трапезата, взе хляба и благослови, разчупи и даде им.
И очите им се отвориха и Го познаха; а Той стана невидим за тях.
И рекоха помежду си: Не гореше ли в нас сърцето, когато ни говореше по пътя и когато ни тълкуваше писанията?
И в същия час станаха и се върнаха в Ерусалим, гдето намериха събрани единадесетте и тия, които бяха с тях,
които и казаха: Господ наистина възкръснал и се явил на Симона.
Те пък разправиха станалото по пътя, и как Го познаха, когато разчупваше хляба.
И когато говореха за това, сам Исус застана посред тях и каза им: Мир вам!
А те се стреснаха и се уплашиха, като мислеха, че виждат дух.
И Той им рече: Защо се смущавате? и защо се пораждат такива мисли в сърцата ви?
Погледнете ръцете Ми и нозете Ми, че съм Аз същият; попипайте Ме и вижте, защото дух няма меса и кости, както виждате, че Аз имам.
И като рече това, показа им ръцете и нозете Си.
Но понеже те от радост още не вярваха и се чудеха, Той рече: Имате ли тук нещо за ядене?
И дадоха Му част от печена риба [и меден сок].
И взе та яде пред тях.
И рече им: Тия са думите, които ви говорих, когато бях още с вас, че трябва да се изпълни всичко, което е писано за Мене в Моисеевия закон, в пророците и в псалмите.
Тогава им отвори ума, за да разберат писанията.
И рече им: Така е писано, че Христос трябва да пострада и да възкръсне от мъртвите в третия ден,
и че трябва да се проповядва в Негово име покаяние и прощение на греховете между всичките народи, като се започне от Ерусалим.
Вие сте свидетели на това.
И, ето, Аз изпращам върху вас обещанието на Отца Ми; а вие стойте в града [Ерусалим] докато се облечете със сила от горе.
И ги заведе до едно място срещу Витания; и дигна ръцете Си да ги благослови
И като ги благославяше, отдели се от тях, и се възнесе на небето.
И те Му се поклониха, и върнаха се в Ерусалим с голяма радост;
и бяха постоянно в храма [хвалещи и] благославящи Бога. [Амин].
