юция - предпоставка на бъдещата Индустриална революция. Възраждането на торите в самия край на века довежда до кратко тяхно управление (1700-1701), след което са заместени отново от вигите, когато започва Войната за Испанското наследство.
Външната политика на Уилям III като английски крал е продължение, поне в началото, на политиката му като щатхалтер на Нидерландия. Благодарение на него крехката Аугсбургска лига прераства във Великия съюз - коалиция, която може да се бори с френския порив за европейска хегемония. Първоначално обаче Уилям трябва да се справи със заплахата за Англия, която идва от избухналото въстание в Ирландия. Там католиците приветстват пристигналия Джеймс II и го обявяват за крал. Въстаниците (якобити) печелят победа при Киликранки през юли 1689 г., а французите им помагат по море, но в началото на 1690 г. Уилям слиза на ирландския бряг и на 1 юли 1690 г. им нанася катастрофално поражение край река Бойн. С това въстанието е обречено на провал, въпреки че продължава с намаляваща сила чак до 1693 г.
През 1691 г. Уилям се прехвърля в Нидерландия, където армиите от двете му държави, подкрепени от испанци и германци търпят поражения от френските маршали. Самият Уилям е победен на два пъти от Люксамбур - при Щайнкирк през 1692 и при Неервинден през 1693 г. Едва през 1695, възползвайки се от вътрешната криза във Франция, той съумява да постигне безспорен успех - превзема важната крепост Намюр. Въпреки това става ясно, че той не може да попречи на френската победа във войната.
Поставянето на въпроса за Испанското наследство през 1696 г. създава съвсем нов контекст на европейската политика и той бърза да се помири с Луи XIV. За него е голямо постижение, че с договорите в Рийсвик през 1697 г. френският крал го признава за законен владетел на Англия. Скоро след това те постигат споразумение и по испанския въпрос (Първи разделителен договор), което обаче Австрия не приема. В този и във Втория разделителен договор Уилям се старае да отслаби испанската империя, за да престане да заплашва Нидерландия и Англия, а освен това да попречи на нейното обединяване с Франция или Австрия. Ето защо когато Луи XIV нарушава договорите (1700 г.) и поисква цяла Испания за внука си, Уилям се обръща против него и възстановява Великия съюз. Той обаче умира през март 1702 г. в самото начало на войната.