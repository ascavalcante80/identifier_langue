а желязото и неговите сплави като основен технически материал. Исторически е прието, че човекът се запознава с желязото чрез метеоритите, като косвено потвърждение на този факт може да се приемат имената на желязото, използвани в различни древни народи - „небесно тяло“ (древния Египет), „звезда, небесно тяло“ (Древна Гърция), произлязлото от sidus, sideris (латински) - „звезда, звезден“, sideros (древногръцки) - звезда. Древните шумери са наричали желязото „небесна мед“.
Най-старият известен предмет, изработен от стомана е намерен при разкопките на Каман-Калехоюк (Мала Азия) и е на възраст около 4000 години. Други находки на железни артефакти на възраст около 3400 години са намерени в Източна Африка. През 7 век пр.н.е. стоманата вече се произвежда в значителни количества в Гърция, а през 4 век пр.н.е. технологията за добив на стомана е разпространена в обширни области от Средиземноморието през Индийския субконтинент до Далечния Изток, където вече е познато закаляването. През 1 век стомана се произвежда и в по-отдалечени региони, като Източна Африка.
Въпреки относително широкото си разпространение, стоманата остава сравнително скъп материал до появата и развитието на съвременното промишлено производство. Първа стъпка в тази посока е въвеждането в Европа през 17 век на доменните пещи, с които желязната руда се преработва в чугун. Първоначално те използват за гориво дървени въглища, но постепенно те са изместени от по-икономичния кокс.
От началото на 17 век широко се използва цементационния процес, при който стоманата се получава чрез добавяне на въглерод към желязо. Най-подходящи за тази технология са рудите в района на Йорегрунд в Швеция, които продължават да са основна суровина за нея до нейното изоставяне през 19 век.
В средата на 18 век англичанинът Бенджамин Хънтсман създава първата технология за тигелно леене на стомана. Дотогава масово използваните пещи не развиват достатъчна температура, за да разтапят стоманата, и тя се обработва чрез коване. Тигелната стомана се разтопява и излива отново, обикновено на блокове, като по този начин се получава по-еднороден метал.
Начало на съвременната епоха в стоманодобива поставя въвеждането през 1858 година на бесемеровия процес. Тази технология, създадена от англичанина Хенри Бесемер, използва за изходен материал чугуна, от който се получава стомана чрез отстраняване на излишния въглерод. Този метод дава възможност за евтино производство на големи количества стомана, в резултат на което през следващите десетилетия стоманата измества желязото от повечето му дотогавашни приложения. През 1865 година френският инженер Пиер-Емил Мартен въвежда мартеновия процес, подобрен вариант на технологията на Бесемер.
През 50-те години на 20 век вариантите на бесемеровия процес започват да бъдат измествани от конверторния процес. При него в пещта се нагнетява чист кислород, с което се ограничават нежеланите примеси във въздуха. Малко по-късно в промишлеността навлизат и електродъговите пещи, които вместо изгаряне на кокс използват електрическа дъга за разтопяване на метала.


== Бележки ==

Цитирани източници


== Вижте още ==

въглеродна стомана
легирана стомана
дамаска стомана, известна през Средновековието със своята гъвкавост
неръждаема стомана
суперферосплав
бесемеров процес, първият промишлен метод за производство на стомана
Чугун


== Външни препратки ==
International Iron and Steel Institute (на английски)
Статистика за производството и потреблението на стомана в света

CIMsteel Integration Standards (CIS/2) (на английски)
Key to Steel Knowledge Base - информация за стомани и процеси (на английски)
[1] - Стоманата навлезе в бижутерията за тяло